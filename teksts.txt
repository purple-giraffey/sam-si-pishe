1.

Жената е… жената е …
Бело маче годиначе,
речна слатка тресопатка,
вита ива миризлива,
мека трева што подгрева,
боцкав венец крај кладенец,
мрава, сешто што преправа,
кревко птице назимниче,
тивка соба во злодоба,
прва љуба до прељуба,
свила што се распостила,
лето в сенка засолнето,
глина полна сончевина,
утро в сина виделина…

2.

Жената е… жената е …
гиздавица, жегавица, кивавица,
лизгавица, лигавица, ждригавица,
брадавица, државица, ракавица,
секавица, плусквица, букавица,
кукавица, валавица, палавица,
рскавица, витлавица, капавица.
брблавица, наздравица, и — лавица!

3.

Жената е… жената е …
Мома грда немаЖЕНА,
мома лична премаЖЕНА,
мома вредна трижмаЖЕНА,
млада вдова натаЖЕНА
пресна плуска раздраЖЕНА,
прва љубов разнеЖЕНА,
доцна вечер поснеЖЕНА,
златна лира обжеЖЕНА,
злост трижклета наеЖЕНА,
жед в сто грла намноЖЕНА,
ѕвезда в дланки доблиЖЕНА,
младост в жили раздвиЖЕНА,
мајка кутра загриЖЕНА,
сказна долга најслоЖЕНА,
жар во искри разлоЖЕНА,
желба в живот продолЖЕНА,
немаштина задолЖЕНА,
моќ со занес воруЖЕНА,
нејаснина опкруЖЕНА,
таа ЖЕНА … ЖЕНА … ЖЕНА!

4.

Жената те… жената те …
загледува, подгледува, надгледува,
завабува, забавува, заграбува,
преграбува, заслабува, доабува.
настрвува, зацрвува, оветвува,
расчувствува, блаженствува, тиранствува,
поседува, последува, проследува,
прославува, исправува, претставува,
прејадува, појадува, дојарува,
подгребува, прегребува, погребува,
досадува, засладува, подмладува,
зацедува, прецедува, доцедува,
у-ва, а-ва, и-ва,
да е жива! да е жива!

ПРВО ПИСМО

(Од циклусот Пет љубовни писма)

Ништо не е повидливо
и ништо не е поприсутно од твоето отсуство:
ни детските шепоти што ги откривав
во сеидбите на дождовите,
ни закажаната бура во пајажините
од крајпатните меанчиња,
ни воздушните патишта, осветлени од ластовиците
ни она што добива форма само во мојот слух,
ни мојот слух додека во него задоцнетиот штурец
го навиваше својот ноќен часовник,
ни родилните маки на фрленото семе,
ни разгорениот пожар на главата од петелот
додека бега од сенката што слегува од небото,
ни просторот што ми остана меѓу твоите раце,
меѓу твоите два припека,
ни змијата што го возбудува врвот од житата,
ни снежните намети и налети во афионовите полиња,
ни пламенот што надојдува, како есенска магла,
во низата од пиперките,
ни љубовта и омразата меѓу клучот и катанецот,
ни притаената светлина во купениот кибрит;
ништо не е повидливо од твојата трага
пред мене и зад мене, со мене и во мене.


ПЕТТО ПИСМО

(Од циклусот Пет љубовни писма)

А те барав во учебниците, те барав низ вековите,
во заседите на ветрот, во прангиите на зимите,
во неразбраниот срам на хоризонтот пред зајдисонце,
во неразбирливиот копнеж на ракатката – тутун,
што се дипли и оддиплува меѓу прстите,
во раскуќената светлина од слепите и мртвите,
во рамнотежата меѓу минатите дни и идните ноќи,
во ропството на душата од дувачите на стакло.
Те барав во нагласокот од непознатите јазици,
во отседланите вечери и празните постели сред поле,
во вчудовидената јаглика на увото на билјарките,
во интерпункцијата од говорот на уплаканите деца.
Те барам во жестоката можност за обединување
на мојот раштркан народ,
во стракот киселица, во неупотребениот воздух,
што ги караше и миреше соседните села,
покрај наковалните од жешките и женски пладниња
меѓу овошките упатени кон својата сезонска цел,
во иглата што го зашиваше темното и светлото.
Те барав, наслушнувајќи го подземното тапанче
што беше срцето на успаните жетвари.
Те барав зад небото, во небеските кртечини,
во непрочитаниот струјомер од угаснатата светулка,
во атентатите од моите луѓе на моите луѓе,
во непроучената постојаност на страните од светот,
непроучена, а разбрана како постојана денгуба.
Те барав во незавршениот страв на ѕвездата што паѓа,
не можејќи ништо да допре во просторот.
Те барав, те барав, во сè и сешто,
Те барав, а барајќи можев само да те сретнам,
но не и да те најдам, но не и да те најдам.


ТРКАЛЕЗНИ ФОРМИ

(Пофалба на жената)

Тркалезни ти се очите
и местата од кај што ме гледаш,
управувајќи со моите движења.

Тркалезна ти е устата
што ги оданочува зборовите
и што ја прославува насмевката.

Тркалезни ти се рамената
и тркалезен ти е вратот
што е единствено скеле од каде
сета татковина е видлива.

Тркалезни ти се дојките
што се подвижни камбанарии
и подигнати пушки од заседа.

Тркалезни ти се брадавиците
и медното саќе на нив
и млечниот рудник, првата почва,
првата средба со исхраната.

Тркалезни ти се слабините,
тркалезно што се шират,
рамномерно што се враќаат.

Тркалезна ти е половината
и ветрот што се врти околу неа,
како колцето околу оската,
како преѓата околу вретеното.

Тркалезен ти е папокот
што е лузна на раѓањето
и сеќавање на точката
откај што тргнал животот.

Тркалезни ти се колковите
од кои се одбива светлината
што е единствено вратниче
за вомракот и за в помрачина.

Тркалезни ти се колената
што ги чекам да ми проговорат
и тркалезни ти се петиците
што те одделуваат од земјата.

Тркалезна ти е прегратката
кога ме љубиш, кога те љубам
и тркалезна ти е солзата
кога од мене се разделуваш.

Тркалезна ти е трпезата
на која ручаш и вечераш,
а и лебот и садовите,
ко трпезата се тркалезни.

Тркалезно ти е јаболкото
што го честиш со устата
и тркалезно е виножитото
во лубеницата што ја отвораш.

Тркалезна е водата
што ја зафаќаш со грстите
и водата кога ти прави место,
помагајќи ти да се искапиш.

Тркалезно е и семето
што го засејуваш во нивата
и тркалезен е надолу патот
по кој слегува неговиот корен.

Тркалезно е сонцето и сончогледот
што изгрева заради тебе,
заради твоите тркалезни форми
без кои и јас не знам кај би гледал.

Ќе ги отпретам сите горештини од твојата глава,
ко суво дрво на сува рида реките ќе ги заковам.
Ќе те претплатам на вечна љубов и вечни времиња
ќе те љубам и губам и во пости и пред гости
само да ме сакаш.

Ќе ги поткупам сите човечки сетила и патила.
Сите светлосни преѓи пресијазол ќе ги врзам,
сите денови и ноќи на својот почеток ќе ги вратам,
ќе ти дадам се што е солено и молено
само да ме сакаш.

Ќе спијам во движење, сенката своја ќе ја прескокам
ќе ги затнам сите извори, се што гори ќе отворам.
Ќе направам да не се знае кај е лево и десно,
ќе ти наберам ѕвезди, ќе ти влепам шлаканица
само да ме сакаш.

Ќе ги шпионирам сите крадци на твоите часови.
Ќе ги исфрлам од употреба страните на светот
и светот, по црна ноќ, одмижанка ќе го истрчам
и ќе те фалам и кудам под сите небеса
само да ме сакаш.

Кај ќе стасам ќе разделам топло од студено,
на шеќерот ќе му забранам да се споредува со тебе,
не ќе оставам растојание што ќе биде меѓу нас,
со ова што го велам и слепо и глуво ќе исцелам
само да ме сакаш.

Kaj мe cpетнa, кaj тe uзгубив, кaжu mu вечнa noнaдo u npoкyдo? — Kaj штo тe cpетнав u мe uзгуби, кaj штo мe uзгy6u u мe nовтopu.

ПЕСНА ЗА МОЈАТА ПЕСНА
Отспрегни се машки ветру, мој личен телалу,
надлетајте го својот глас птицо и грмотевицо,
бидете редачки мои мачни посестрими
и искрај в краја пренесете ја песната
за мојата песна:
За таа топола меѓу две пустини,
меѓу две планини,
за тој постојан бакнеж меѓу две пречисти усти,
за тоа виножито меѓу две возбудени шуми,
за таа неизодлива ноќ меѓу две преноќишта,
за таа потпалена свеќа меѓу два непријателски
черепа,
за таа мировна труба меѓу две завојувани земји,
за таа воздушна коњица меѓу две села
меѓу две стомни вода,
за тој преотворен чадор на печурката,
за таа препрочитана телеграма меѓу два
братски дожда,
за таа непомрдната Деница меѓу две
оддалечени утра,
за тоа растојание меѓу два одѕива,
за тие речни слабини меѓу две скарани перачки,
за тој затскриен студ меѓу две топли соби,
за тој буквар, за таа сметалка меѓу два
ближни града,
за тоа засолниште меѓу две селски горештини,
за тој пејзаж, меѓу две писма, меѓу две боишта,
меѓу две Крушевски Републики,
за таа пот, за тој дијамант меѓу две стушени чела,
за таа грутка снег меѓу две детски дланки,
за тој сончев прстен, за таа рамноденица,
за таа расонета струја меѓу две растителни ноќи,
за тоа запечатено пладне меѓу две речни промаи,
за таа капка вода меѓу две суви непца,
за таа камбанарија меѓу два ѕидара,
меѓу два ѕвонара,
за тоа нескротливо животно, за тоа милозливо
Невреме,
за тој водопад меѓу моиве две раце,
ЗА ДЕНИЦИЈА.

Дениција доаѓаше од секаде
како дух што го пропуштаат и мртвите стражари
на сите момчиња да им се јавува во сонот.
Таа беше како оној Врач кој, гледајќи
во цвеќињата.
држеше говор за потеклото на медот.
Таа го имаше вкусот на храната
што гласно ја џвакаа моите предци.
Кога бев со неа јас дишев во сите светови
оти во неа се среќаваа сите страни на светот.
Дениција значеше и најголема денгуба
и најголема тајна за државната безбедност.
Дениција значеше и детски додаток
и распределба на доходот по ефект.
Нејзините зборови ги повторував
како реткост во друга реткост пронајдена.
Таа беше растојание од една болка до друга
и жесток пијалак што се разнесува по куќите.
Таа знаеше една буква со која почнуваа
сите зборови
и можеше да викне и да ги смени годишните
времиња.
Заради неа пријателите
по цел ден не сакаа да ме видат.
Размислувајќи за неа
можеше да се загине и во најкусиот ден
и во најтоплото попладне.
Таа беше оган со оган што се гасне.
Нејзината воздишка ги соединуваше
и најоддалечените населби,
оти од кај неа започнуваа сите самраци
што правеа излет со лилјакот, а завршуваа во трат.
Таа знаеше и во кој овошен плод
завршиле дождовите.
Дениција беше датум на доброволни дарители
на нешто
И заради неа јас почнав одново да верувам во бога.
Преку дневните весници сакав да се откажам
од сите роднини
што не веруваа дека нејзиниот бакнеж
може да лекува и разболува.
Од неа јас дознав и што мисли змијата за небото
и кога има воздухот мака.
Оти како што дишеше таа,
така растеше и дневната температура.

Ќе ги отпретам сите горештини од мојата глава,
ко суво дрво на сува рида реките ќе ги заковам,
Ќе те претплатам на вечна љубов и вечни времиња
и ќе те љубам и губам и во пости и пред гости
само да ме сакаш.
Ќе ги поткупам сите човечки сетила и патила,
сите светлосни преѓи песијазол ќе ги врзам,
сите денови и ноќи на својот почеток ќе ги вратам,
ќе ти дадам се што е солено и молено
само да ме сакаш.
Ќе спијам во движење, сенката своја
ќе ја прескокам
ќе ги затнам сите извори, с што гори ќе отворам.
Ќе направам да не се знае кај е лево и десно,
ќе ти наберам ѕвезди, ќе ти влепам шлаканица
само да ме сакаш.
Ќе ги шпионирам сите крадци на твоите часови.
Ќе ги исфрлам од употреба страните на светот
и светот, по црна ноќ, одмижанка ќе го истрчам
и ќе те фалам и кудам под сите небеса
само да ме сакаш.
Кај ќе стасам ќе разделам топло од студено,
на шеќерот ќе му забранам да се споредува со тебе,
не ќе оставам растојание што ќе биде меѓу нас,
со ова што го велам и слепо и глуво ќе исцелам
само да ме сакаш.

Ќе бидам искрен оти ќе бидам со тебе —
коњот што ми го купија им се врати нагрден:
една глава имаше, а другата ја немаше,
јас бев на Север, а тој на Јужна планина.
А пред тоа нечуено имавме што немаме:
во секоја куќа по една вдовица и кукавица
(сончев штрк над куќите, ладен смок под куќите)
заедничка посна пајнца и ѕвездена постела.
Еднаш годишно се варосувавме однатре и однадвор
за да не може лесно да ни се расипе магијата.
Кога имавме сенка имавме и часовник,
кога имавме добиток имаше и кој да ги подржува
нашите нокти и нашата подноктица,
леле моја тајно,
моја убавице.
Од жал за билјето на раните од ѕидарите
се заљубувавме во имињата од петочните ливади
(нашите правеа збрки во поштите и просторите)
и шепнатите поздрави над задоцнетото овошје.
Бевме боси патници сред потковани ноќи,
со прокиснати души од студ и месечина.
Што ни можеше земјата, што му можевме
на небото
во нашите глави сета куќа и покуќнина,
леле моја тајно,
моја убавице.
Ќе бидам искрен оти ќе бидам со тебе —
јас не знам колку пати се стемни оттогаш
и колку пати се раздени не знам,
но знам дека коњот пошто-зошто го продадоа.

Л Е Т У В А Њ Е
Таа се појавуваше од секаде
и ги соединуваше
бродовите со морето, морето со копното.
На летните спијачи им пушташе бубачка во сонот
и тие од тој ден почнуваа да живеат
со телата дома, а со главите покрај морето.
Ако кажеше нешто требаше сите напамет
да ги учат нејзините зборови,
оти во нејзиниот глас можеше да се смести
сета моја татковина.
Ако појдеше на пазар
требаше да поскапи зеленчукот,
ако замижеше можеше да се стемни и напладне,
ако се преместеше подалеку
требаше и плажата да се премести,
ако се вратеше дома требаше да заврши летото.
Нејзината воздишка беше граница
меѓу раздуваниот жар во јужните овошки
и успаната вода во зимските метали.
Таа беше причина за сите срцеви заболувања,
оти се беше во движење кај што се движеше таа.
Поетите пишуваа дека нејзината убавина постои
во сиот народен фолклор,
во секој пламен, на секое знаме.
Таа се појавуваше од секаде
и мојата брсјачка нежност ја споредуваше
со прошетките на војникот
посред друмот од куршумот.
ПЕСНА ЗА НЕЈЗИНАТА ПЕСНА
Немаше земја кај што не ја сретнав неа,
оти без неа бев никој и никој не ме познаваше.
По нејзината воздишка го запомнував воздухот
за да можам да ја стигнам, незабележан од никого,
но таа беше побрза од сите небесни светлини,
зашто секаде сама си го осветлуваше патот.
Објаснувајќи ја како семир во купечко јаболко,
главата ми се полнеше со запаливи течности,
бели и црвени дождови капеа од овошките,
житата и шумите ја следеа во групни походи
и се околу неа ја добиваше нејзината форма.
Кај што јас влегував, таа излегуваше
и од отворите ја мразев само нивната празнина.
Ме рануваше како невеста, ме целеше како сестра
блажената ноќ што ја открив во неа.
Бев првиот иследувач на таа топла темница
неисцрпна како ѕвездите и бесцените камења
кои вечно се празнат, а никако да се потрошат.
(Каков страв се пребра во допирот со таа кожа
што болскаше и заоблуваше како свртено вретено.)
Огнот и водата добиваа паралелна брзина
и во збирот љубовен постојано се одземаа.
Се што се уништуваше беше заради неа
и се што се обновуваше беше заради неа.
Така светот се делеше на видлив и невидлив,
на неослободени земји и на земји во развој,
но немаше земја кај што не ја сретнав неа.

ВО СОБАТА НА ДЕНИЦИЈА
Бо нејзината соба не се менува
ни днезната светлина,
ни пилето што и шета во срцето.
Во нејзината соба еден цвет имитира друг цвет,
во нејзината соба има друга соба
и еден часовник што се одржува,
доближувајќи ги краевите
меѓу моето и нејзиното време,
и една вазна што не ја разбира својата намена,
и еден пат на билката
што се изгубил во една коцка шеќер,
и еден кибрит што го осветлува нејзиното лице
и нејзините прсти,
од каде што започнува сета убавина во собата.
Во нејзината соба една молња на друга молња
и дава знак да го ослободи огнот . . .
Во нејзината соба може да се каже
и најкусата вистина
и да се читаат писма на сите далечини.
Во нејзината соба може да се каже се
и потоа да се онеме.
Во нејзината соба можат да се откријат
сите изгубени земји
со последната љубов меѓу иоќта во ѕверот
и заборавената ѕвезда во мртвата птица.
И мојата рана на лицето од моите роднини,
и средбата на двата гласа што не стигнале никаде,
и пепелта од кај што се подигна
пролетната пеперуга
и пепелта што стана потоа пеперугата
и се што поверувало во својата сенка,
и масовниот хероизам
што е единствена мудрост по кафеаните,
и металите што ѕвонат во облаците над Берзитија,
и фолклорното богатство осиромашено по музеите,
и телефонскиот разговор меѓу двете тревки
и двата инсекта.
Секој што влегол во нејзината соба
заборавил на огнот што го допира водата,
заборавил на водата што тропа во плодот,
заборавил на стаклото
што го пушта светот да помине,
заборавил дека во мувата постои друга мува
и и помага смртта да и биде побрза,
заборавил да зборува со мајчиниот јазик,
заборавил да ја чита старословенската азбука
на јатото што не може да го напушти воздухот.
Секој што влегол во нејзината соба
заборавил да се врати дома

КОГА ЈА ЉУБЕВ ДЕНИЦИЈА
Кога ја љубев Дениција,
како да калемев светлина на мракот,
како да топев снегови фатени во движење,
како да станував единствен сведок
за бакнежот меѓу металот и громот.
Кога ја љубев Дениција,
како да му пронајдував брзина и на каменот,
како да ја одделував душата од телото,
како да го палев барутот
на тилот од смилот и трендафилот.
Кога ја љубев Дениција,
како да внесував летен воздух во воздухот зимен,
како да ги откривав сите рудници на злато,
како да добивав телефонска врска со сонот
од сите успани работници.
Оти ја љубев Дениција,
како што ги отворав пролетните аптеки,
сместени во гласот од славејот,
како што славејот ги спријателуваше
небото и земјата,
како што таа ми ја одземаше тежината,
додека трчав кон неа,
како што не можев да видам ништо освен неа,
како што таа живееше додека јас умирав,
како што и јас не знаев како би умрел,
ако таа не се родеше.
Кога ја љубев Дениција,
како да учествував во создавањето
на првата Македонска Држава.

СПИЕЊЕТО НА ДЕНИЦИЈА
Закопчувајќи ги трепките ја смалуваше собата,
го ставаше во употреба најчистиот воздух
и со здивот почнуваше да управува со ноќта.
Дениција дишеше како да ставаше течни запирки,
како да свиреше на тамбура, како да се чешлаше
и од нејзината воздишка можеше да се научи,
дека секој ден е ден последен
и дека секогаш треба докрај да се искористи.
Не знам дали еден ден или цела година тогаш
беше подалеку од мене, подалеку од себе,
ни дали пак поминуваше, заедно кај што
поминавме
во денот што помина.
Една нова површина добиваше земјата
кај што лежеше таа како нејзин екватор,
оти таа лежеше како запрена телесна светлина
и сите други светлини и беа потајни сосетки.
И цут и света водица по цела ноќ капеше
во нејзината постела, во мојата приватна држава.
Ох, тој допир не би можел да го трампам
ни за најлута ракија, ни за најсончев празник.
Јас седев пред затворот што ја обединуваше,
а сиот простор виден и невиден
како да беше засолнат во нејзината уста,
во таа седефна кутија, во таа слаткарница
што можеше да ги изрече најтрајните мудрости.
И дека нејзиниот сон беше далечен и таен
ко недостапната внатрешност на каменот
и пламенот,
јас сепак не знаев што спасуваше зад него:
чии државни граници, кои божји заповеди
и како срцето свое го криеше во моето

Три рала свирачи за три будни ноќи,
три подводни ниви — грав за сватовите,
три ѕевгари неспрегнати биволи,
три ѕевгари ноќ во шест ноќи,
за твојата кола, за мојата неола,
мажи се за мене, мажи се побрзо
дур не сме ја допиле ракијата со татко ми.
Така ја зазборував нејзината убавина
за да бидам цел ден поблиску до неа
(заради неа и Бабуш н засака и пресака,
а и ние, него, го засакавме на вересија).
Градот слегуваше под нас, под нашите колена
и воздухот го имитираше нејзиното здолниште
што шумеше како царските друмови на птицата,
како песокта што ја сееја сезонските работници.
Датем ја прашував: каде ќе ми го одведат денот
нејзините нозе, тие светлосни скелиња
на кои сета вселена се ѕидаше и разѕидуваше
и без кои ништо не можеше да се објасни.
Јас ја бркав неа, а таа трчаше по мене
и с што остануваше зад нас беше и во нас самите,
како во семките што се ќерки на своите ќерки.
Не бев сигурен и каде ќе ми го доврши пределот
што го умеше своето сончево минато,
кај што змијата и штркот си го разменуваа
воздухот,
кај што рибата и видрата си ја делеа реката,
кај што ја препознавме пепелта
на разминатите води
од небесните долапи и подземните ќерали.
Рамената ñ беа обли ко водата што беше во вода,
а требаше да се ослободам од нејзините телеса
за да ја разберам топлината на сето претпладне.
Една грлица го отвораше грленото одајче
и тоа беше светот што ја разликуваше од светот,
од осилката што како солза ми тежеше
на предницата,
од отчуканата минута во еднодневното цвеќе,
од срцето искачено на тринаесеттиот кат во градот,
срцето на кое се отимаа небото и земјата
со звукот создаден заради нашиот слух.
Во нови познанства н воведуваше шумата
и со нас ñ стана видлив патот на качунката
што увилно го напушташе својот роден крај.
И не надитри денот што н служеше и предаваше,
оти ништо од него не можевме да задржиме.
Ни остана само да бидеме среќни пријатели
во заговорот против себеси, во страста и песната:
Три рала свирачи за три будни ноќи
три подводни ниви — грав за сватовите,
три ѕевгари неспрегнати биволи,
три ѕевгари ноќ во шест ноќи,
за твојата кола, за мојата неола,
мажи се за мене, мажи се побрзо,
дур не сме ја допиле ракијата со татко ми

Доближи се слико на светот од едниот
до другиот крај
и по бојата на твојот фустан ќе погодам
како ќе изгледа времето.
Инаку во чија глава би ме темнело
и во чија соба би ме разденувало,
ако не си ти.
Зборот мој го внесува поголемиот простор
во помалиот
и јас постојам само онаму кај што и ти постоиш.
Оти никогаш досега не сум поминал
онаму кај што ти не си била. Затоа не знам
кого би го мразел и кого би го сакал, ако не си ти.
Навечер ја вадам мојата куќа од твојата куќа
и светлото на инсектот од незнајните гласови
што ги 'рѓосуваат машините во пчелите.
И пак не знам каква ракија би пиел
и кој со мојот сон би спиел,
ако не си ти.
Што не може да каже земјата му го порачува
на растението,
додека јас со туѓо лице те пронаоѓам,
а со твоето те губам. И додека насекаде
се распрашувам
на кој крај од светот
би се разминувале денот и ноќта,
ако не си ти.
Доближи се како цветот што има корен на небото
и по бојата на твојата уста ќе погодам
во кој овошен плод ќе заврши летото.
Инаку кој дури зборува ќе го отвора кафезот
за да ја пушти птицата што го збогатува воздухот,
ако не си ти

Во тебе бев заљубен уште пред моето
и твоето создавање,
пред првата ноќ, разгазена од првата
светлосна снегулка,
пред првата непослушност на стаените води,
пред првите води прецапани од првиот дожд,
пред првиот дожд што се успа на небо,
а се разбуди на земја,
пред првото свртување на излеаниот диск
од првиот пламен,
пред првиот пламен што го подигна првото
пеперуже над земјата,
(пред тој прв домазет што го вардевме од коложег
за коложег)
пред првиот гром што чкрапна и истлеа
над првите востанички шуми,
пред првиот мирис што не успеа да се врати дома
како што се враќаше првиот печалбар
на првиот чемер,
пред првата моја имела, пред првата твоја
зазабица,
пред првата твоја сенка што секаде сенка остави,
пред првата слана што беше рана на нашата
прва исхрана,
пред првиот ѕвер, наслушан во ѕверот,
пред првата здружена болка над првиот гроб,
пред првата преболена кражба и дажба,
пред првите нозе — ножици што немаа ништо
да понесат,
пред првиот одѕив што им беше уплав и утеха
на зборовите,
пред првото врапче излетано од првото срце
комитско,
пред првата состојба на јагнето и јарето
за првата гајда,
пред првиот пелин што ме нападна кај што бев
најсилен,
пред првото куќно душеме, подушкано
од првата сушна година,
пред првиот понеделник од првата недела,
пред с што се мени за да те издвои тебе постојана.
Во тебе бев заљубен пред првиот мој збор
(што го изговори твојата уста)
оти ти му помогна да ги преживее
големите несреќи
што беа и мои затоа што беа негови.

ТИ И ЈАС
Во твоите предници две близни потполошки,
кој пат ќе ги испуштам душата ќе си ја изгрешам.
Таму ти трепериш, ваму воздухот те прераскажува
и моите престапни години се под твое влијание.
Твојот збор е во посета на угнетените народи
и блазе им на ушите што можат да го чујат.
Ти чиниш влези — излези во мојата вртоглавица, а јас мојот ден го препознавам во твојот.
Ти палиш и гаснеш сегде кај ќе поминеш,
а во мене останува огништето и во мене пепелта.
Јас ти ја будам вечната исхрана,
ти ми ги изветруваш дневните пијачки.
Над воздухот што го издишуваш се караат села
и градови
и кој за тебе не ќе дознае ќе остане сирак
и сиромав.
Ти си најцелосниот душман на моите душмани
и јас ќе бидам победен од моите омилени слабости.
Така ноќна невестулке, така неискажана
капко капинко,
така куршуме што мислиш на моето тело,
а ја гаѓаш и погаѓаш само мојата душа.

УШТЕ ЕДНИ ПОДАТОЦИ
ЗА ДЕНИЦИЈА
Дениција ме опчекуваше од сегде и секаде
како дневната светлина што ми ја враќаше сенката:
мојата одмена и мојата друга промена.
Јас по цел ден не зборував за да мислам
само на неа
и на нејзиното лице над кое се грабаа
сите мирисни води и утрински сапуни.
Таа беше нотен клуч пред пролетните клучалници,
бел гулаб во изворот и небесна овошна обетка
и мрак што го раскостува мракот.
Таа беше учителка по дишење во сите
челичарници, на сите жетви и косидби, на сите спортски
натпревари.
Таа можеше кај што сака да ја задржи ровјата
и да го пренесе дождот кај што ќе помисли
и да го спушта копното и да го поткрева небото
и да каже каков снег ќе паѓа во иднината.
Поради неа с уште имаше луѓе без свои луѓе
и луѓе без своја татковина.
Поради неа секој ѕвек на новиот босилек
им се јавуваше како пријател на тажните
и уплаканите.
Поради неа се уште не можеше да се дознае
дали е постаро јајцето или пилето.
гладот или жедта.
Поради неа и не пресушуваа корзата по градовите
поради неа и јас дишев како што дишеше таа,
оти таа ми ја одржуваше и земјината тежа.
Нејзините дојки беа и земни полови
и се што имав загубено беше меѓу нив пронајдено
Таа имаше свој ракопис, свои гатанки и балкони
таа имаше свој терзија и свои магнетни полиња,
како и песната што имаше своја песна.
Таа беше дулец што ги разведува небесните
кладенци
и поведение на копривата, расонета
во љубовна возбуда.
Нејзината исхрана беше под заштита
на сите народи
и кај што ќе запреше таа — таму се градеа
и нови населби
И кога се спиеше нејзината убавина беше будна
и неа сите вилаети ја сонуваа во продолженија.
Таа беше време на моето време,
а јас само сведок на нејзиното столетиe

ПРВАТА РАЗДЕЛБА
„Додека тргнуваме на две спротивни страни
јас не можам да ги запрам солзите, а ти плачеш".
Тристан Дерем
Возот се задеваше со предишените полиња,
жеравите се престројуваа над мојата глава,
но во се што ќе видев, во с што ќе помислев,
во с што ќе допрев беше и таа замешана.
Оставен, како развенчана змиска кошула,
ги колнев сите краишта што нејзе ñ ги посветив, и сите нови места што ме среќаваа без неа.
Ушите ми гореа за да знам дека ме споменува
но сетилата му се противеа на придојденото време
и тој ден траеше подолго од сите минати години.
Колку ја барав подалеку, толку поблиску
ја пронаоѓав
(како што можев да ја изгубам и кога ја држев
за рака)
и солзата што далеку кај неа се растураше
во мене веќе почнуваше да се збира и составува.

ПРВО ПИСМО
Ништо не е повидливо
и ништо не е поприсутно од твоето отсуство:
ни детските шепоти што ги откривав
во сеидбите на дождовите,
ни закажаната бура во пајажините
од крајпатните меанчиња,
ни воздушните патишта, осветлени
од ластовиците
ни она што добива форма само во мојот слух,
ни мојот слух додека во него задоцнетиот штурец
го навиваше својот ноќен часовник,
ни родилните маки на фрленото семе,
ни разгорениот пожар на главата од петелот
додека бега од сенката што слегува од небото,
ни просторот што ми остана меѓу твоите раце,
меѓу твоите два припека,
ни змијата што го возбудува врвот од житата,
ни снежните намети и налети
во афионовите полиња,
ни пламенот што надојдува, како есенска магла,
во низата од пиперките,
ни љубовта и омразата меѓу клучот и катанецот,
ни притаената светлина во купениот кибрит;
ништо не е повидливо,
ништо повидливо од твојата трага
пред мене и зад мене, со мене и во мене.
ВТОРО ПИСМО
Паметуваш:
тебе ти прилегаше се, како и на силот и смилот
што ме потчинуваа однадвор, а ме храбреа однатре.
Ти беше мојот Исток и мојот Величетврток,
ти беше се што му недостасуваше на светот,
ти беше и моето незавршено минато
и затоа јас те чував и прашував за тебе.
Молњата што минува низ тебе во мене се одразува
и јас живеам затоа што знам дека и ти живееш.
Јас сум твој роб за да ја прославам слободата
и тие летни жеги околу твојот појас
и тие ладни меани во твоите пазуви
и тие кавги на ветровите пред твоите поли
и моето време што беше во твоето.
Паметувам:
што читаше дури читаше и што — кога не читаше,
како легнуваше навечер, како се проѕеваше наутро
и како денот го продолжуваше со својата насмевка,
возбудлива ко квечерина во отворена калинка.
Во тебе беа границите на Целокупна Македонија
и јас дури те љубев, ја љубев сета татковина.

Ти стигнуваше пред своето тело, пред својот глас
во кого ме допираа недопрени води.
Ти беше мојот Тримир и мојот Светилеб
и моето прогонство беше за да бидат целосни
твојата волја, а мојата неволја.
На дното од морињата, на врвот од копната
ти секаде прва: и пред зракот и сред мракот.

ТРЕТО ПИСМО
Беше тоа еден ден што траеше цела година.
А беше тоа кога помислував
дека твојата коса низ туѓи прсти
истекува ко млаз вода или ко сува пченица,
па јас останував сам и сите остануваа сами
и возовите добиваа нови и незнајни брзини
и веќе никаде не можеа да запрат,
и тревите почнуваа да ветреат во лажна прељуба
и сите ветрени коли носеа од моите боли.
А беше тоа кога помислував
дека полната светлина од твојата уста
капе и се меша во туѓа пладнина,
па гаснеше варта во моите очни витли
и шумите слегуваа во длабоки подземја
и небесата догоруваа и реките потекуваа нагоре
и животните ме гледаа како пријател што го губат
и се што беше мое живееше без мене.
А беше тоа кога помислував
дека веќе не можам да мислам без тебе,
па почнував да личам на сите мои предци,
на сите мои предци, а најмногу на себеси.
Беше тоа еден ден што траеше цела година.
ЧЕТВРТО ПИСМО
Една година јас без тебе, јас без себе,
една година како елениче — плетениче
на провинциите,
како едначење на гласот од селските тажачки.
Видот не ме открива, телото не ме прифаќа
и веќе почнувам да живеам со бестелесна тежина.
А мојата далечна мисла сека над градовите
и секој говор ми почнува со твоето име.
Те оживувам од сите слики, но жива нигде
те немам
тебе равенко меѓу моето тело и мојата душа.
Една година како во нашето растојание
ги гледам причините за сите војни.
Сето бело видело ми го скри под своите трепки,
(занишани како јуриш на летни 'ржи в присој)
па ни пат кај што врвам, ни сон кај што преспивам,
ни крај, ни бескрај, ни земја кај што
те здогледувам,
и пак со тебе легнувам и пак без тебе се будам.
А една година како трчкам по жална Македонија,
одбирајќи зборови што секаде ќе те прочујат
тебе балсам и шеќерпаре, тебе радост на иднината
што севезден ги бодреше моите болести.

Една година како се враќам кај тебе
само со тоа што ги препрочитувам твоите писма,
и една година празен ко празна воденица,
ко месечината што се празни на полноќните
распаќа.
Една година оставен да се бранам од себеси
како мразот што се брани од својата нежност.
Една година ти без мене, јас без себе.
ПЕТТО ПИСМО
А те барав во учебниците, те барав низ вековите,
во заседите на ветрот, во прангиите на зимите,
во неразбраниот срам на хоризонтот пред
зајдисонце,
во неразбраниот копнеж на ракатката — тутун
што се дипли и оддиплува меѓу прстите,
во раскуќената светлина од слепите и мртвите,
во рамнотежата меѓу минатите дни и идните ноќи,
во ропството на душата од дувачите на стакло.
Те барав во нагласокот од непознатите јазици,
во отседланите вечери и празните постели
сред поле,
во вчудовидената јаглика на увото од билјарките,
во интерпункцијата од говорот на уплаканите деца,
Те барам во жестоката можност за обединување
на мојот раштркан народ,
во стракот киселица, во неупотребениот воздух,
што ги караше и миреше соседните села,
покрај наковалните од жешките и женски
пладниња
меѓу овошките упатени кон својата сезонска цел,
во иглата што го зашиваше темното и светлото.
Те барав, наслушувајќи го подземното тапанче
што беше срцето на успаните жетвари.
Те барав зад небото, во небеските кртечини,
во непрочитаниот струјомер од угаснатата
светулка,

во атентатите од моите луѓе на моите луѓе,
во непроучената постојаност на страните од светот
непроучена, а разбрана како постојана денгуба.
Те барав во незавршениот страв на ѕвездата
што паѓа
не можејќи ништо да допре во просторот.
Те барав, те барам, во с и сешто,
Те барав, а барајќи можев само да те сретнам,
но не и да те најдам, но не и да те најдам.
БОЛЕСТА НА ДЕНИЦИЈА
Кај што боледуваше таа
таму беше и најгусто населен градот.
Театрите ја расположуваа со претстави
во кои се умираше безболно.
Но таа и се доближуваше на смртта
и гласаше за пламенот во мртвите предмети.
Дрвјата започнаа да се клеветат во ветровите,
а животните да се сакаат додека им трае
омразата.
Јас им завидувам на сите љубовници
во бакнежот што го криеја својот отров
и броев: еднаш, двапати, четирипати
ќе оздрави, ќе умре, ќе оздрави, ќе умре.
Ја пронаоѓав во дождот, ја губев во маглите —
не се враќа, ќе се врати, не се враќа.
Мојата птица губеше рамнотежа
додека го отклучуваше воздухот над мене.
Веќе не бев за никаде, оти сите знаеја што не знам,
а не знаев дали нејзината глава
во мојата глава размислува,
или од нејзината болест јас почнувам да умирам.
Една ланска вода фатена во стапица
дење — ноќе се мачеше на небото,
леле колкав мрак подврзан во мракот,
се плашев тогаш да се видам в огледало
од тоа да не заборави да се буди и зборува

Ја палев свеќата во лимонот што го јадеше
и ја споредував
со свиленото кокиче одвиткано од воздухот.
Убивајќи го моето срце можев да го убијам светот, но јас веќе немав време за ништо,
оти таа ми влегуваше во мислата
и кога мислата ја напуштав,
а секој што не знаеше да мисли на неа
можеше да остане без револуционерно минато.
ОТКАКО ТЕ НЕМА
Најубава несреќо што ми влегла в куќи,
жено опљачкана од моето телесно наследство,
кажи што ќе работиш и што ќе мислиш за мене
кој продолжува да дише со твојата воздишка
откако те нема.
Невенчана невесто што сакаше да имаме
иста лажица,
како што сакаше и мојата болка да биде интересна,
о богатство во мојот слух, моја ноќна татковино,
поздравуј ме по пролетта што ќе те сретне
под земјата
иако те нема.
Невидлива забаво во затворите за доживотна
робија,
соѕвездие на сите движења под водата и небесата,
железницо што ги поврзуваше годишните
времиња,
моја лична слободо што ме научи да страдам,
а да не лелекам
дека те нема.

Царинарнице што ми ги откри скриените места
од душата,
горчливо изобилство во моите тажни пијанства,
чаша водо што ги зближуваше народите,
те среќавам по сите градови, но нигде не те гледам
оти те нема.
Пароло извикна на сите држазни празници,
најубава спроводнице на ветровите од мојата глава,
основна мерко за земјата и сите течности,
единствена самогласко за сите изговорени зборови
кај што те нема.
Конецу отпаран од ветрот фатен во кражба
на каранфилот
неизлекувана рамнотежо во моето одродено тело,
ти си одиш а јас останувам без никој никаде
оти ти си мртва, а смртта во мене ти продолжува
откако те нема.
НА ГРОБОТ ОД ДЕНИЦИЈА
„КОПНЕЕЈЌИ за неа јас често седам
во нејзината сенка ...“
Стар Завет
Над мене сив облак и сива орлица
се договараат за нешто,
а јас мислам дека кај тебе
ме потскажуваат, Дениција.
Оти дошто видов кула и пладневна топола
беа како твојата става, Дениција.
Дошто сретнав омарнина и жито во движење
беа како твојата коса, Дениција.
Дошто открив сончоглед и светла пушкарница
беа како твоите очи, Дениција.
Дошто сретнав залез, дошто пресеков лубеница
беа како твојата уста, Дениција.
А сите мери житен уем, сите круши кантарки
беа како твоите дојки, Дениција.
Дошто ме размина мило и отпетлано крило
беа како твоите клепки, Дениција.
Дошто скинав сламка и маслинова гранка
беа како твоите прсти, Дениција.
Дошто отворив прозорец и непрочитана книга
беа како твоите предници, Дениција.
А сите напуштени мамузи и узенгии
беа како твоите обетки, Дениција.
Дошто чув за разлутени ридови и мориња
беа како твоите колкови, Дениција.
Дошто видов глуварици и плужни ралици
беа како твоите стапала, Дениција.

А видов што видов и ништо не видов
оти везден се искачувам по душата од мртвите,
везден слегувам по дождот и маглите
и секаде задоцнувам да те стигнам тебе.
Потоа ѕемнам кај што мислам дека ќе поминеш
и сите градски порти ги оставам отворени
во секое време за да можеш да се вратиш.
Ти ме приѕираш и од небото и од земјата,
мене никако не ми успева да ти кажам
дека и мојата смрт започна по твојата
и дека блажено е да се живее, а поблажено
да се умира,
мислејќи само на тебе, Дениција.

1. Во почетокот +Бог ги создаде небото и земјата.
2. Земјата беше безоблична и празна; и имаше темнина над бездната; Духот Божји лебдеше над водата.
3. И рече Бог: „Нека биде +светлина!” И би светлина.
4. И виде Бог дека светлината е добра; и ја оддели Бог светлината од темнината.
5. И светлината Бог ја нарече ден, а темнината ја нарече ноќ. И би вечер, и би утро – ден први.
6. Потоа рече Бог: „Нека има свод среде водата и тој да разделува вода од вода!”
7. И создаде Бог свод; и ја одвои водата од под сводот од водата над сводот. Така и стана.
8. И сводот Бог го нарече небо. И би вечер и би утро – ден втори.
9. И рече Бог: „Нека се собере водата, што е под небото, на едно место, и нека се појави суво!” И стана така.
10. И сувото Бог го нарече земја, а собраните води ги нарече – мориња; и виде Бог дека е добро.
11. И пак рече Бог: „Нека израсте од земјата зеленило – трева, што дава семе, според својот род и вид, и дрво плодородно на земјата, што дава плод и има во себе семе, според својот род и вид!” И стана така.
12. И пушти земјата од себе зеленило: трева што дава семе според својот род и вид, а и дрво плодородно што раѓа плод, и чие семе е според нивниот род на земјата. И виде Бог дека е добро.
13. И би вечер, и би утро – ден трети.
14. Потоа рече Бог: „Нека се појават светила на сводот небески, што ќе ја осветлуваат замјата за да го делат денот од ноќта, и да бидат знаци и за времињата, и за деновите и за годините;
15. и нека светат на сводот небески, за да ја осветлуваат замјата!” И би така.
16. И создаде Бог две големи светила: светило поголемо да управува со денот, а светило помало да управува со ноќта, и ѕвезди;
17. и ги постави Бог на сводот небески да ја осветлуваат земјата,
18. и да управуваат со денот и ноќта, и да ја одделуваат светлината од темнината. И виде
Бог дека е добро.
19. И би вечер, и би утро – ден четврти.
20. Потоа рече Бог: „Нека произведе водата лазачи, живи суштества, и птици да полетаат над земјата, под сводот небески!” И би така.
21. И создаде Бог големи риби и секаков вид животни влекачи, а кои ги произведе водата, според нивниот род, како и секаков вид крилати птици, според родот нивни. И виде Бог дека е добро.
22. И ги благослови Бог, велејќи: плодете се и множете се, и наполнете ја водата во морињата, и птиците нека да се множат на земјата.
23. И би вечер, и би утро – ден петти.
24. Пак рече Бог: „Нека произведе земјата од себе разни суштества според родот нивни: добиток, и лазачи, и ѕверки земни според нивниот род!” И би така.
25. И создаде Бог ѕверови земни, сопред родот нивни, и добиток според родот негов, и секакви гадинки на земјата, според родот нивни. И виде Бог дека е добро.
26. Потоа рече Бог: „Да создадеме човек според Нашиот образ и подобие како што сме Ние, кој ќе биде +господар над рибите морски, и над птиците небески, и над ѕверовите – над целата земја и над сите гадинки што се движат по земјата!”
27. И го создаде Бог човекот според образот Свој, според образот Божји го создаде; машко и женско ги создаде.
28. И ги благослови Бог, и им рече: „Плодете се, и множете се, и наполнете ја земјата, и господарете над неа, и овладајте ги рибите морски, и ѕверовите, и птиците, и сиот добиток, и со целата земја, и со сите животни што лазат по земјата.”
29. И рече Бог: „Еве, ви дадов секаков вид растение, што дава семе, и какво има по целата земја, и секакви дрвја, што во себе имаат семе според својот род и вид: тоа да ви биде за храна!
30. А на сите ѕверови земни, и на сите птици небески, и на сè што се движи по земјата, и во кое има жива душа, им ги дадов сите тревни растенија, за да имаат да јадат.” Така и стана.
31. И виде Бог дека е многу добро сè она што го беше создал. И би вечер, и би утро – ден шести.

2. Човекот во рајот. Божја заповед. Создавање на жената: брак.
1. Така се доврши небото и земјата и сиот украс нивни.
2. И ги заврши Бог до седмиот ден делата Свои, што ги направи; и си отпочина во седмиот ден од сите дела Свои, што ги создаде.
3. И го благослови Бог седмиот ден, и го освети, зашто во тој ден си отпочина од сите дела Свои, што ги направи и создаде.
4. Ете така настанаа небото и земјата, во она време кога Господ Бог ги создаде земјата и небото.
5. И секое растение полско, што уште не беше на земјата, и секоја тревка земна, што уште не беше никнала, зашто Господ Бог уште не праќаше дожд на земјата, ниту, пак, имаше човек што ќе ја обработува земјата,
6. но се креваше пара од земјата. И ја натопуваше површината на целата земја.
7. А го создаде Господ Бог човекот од прав земен и му дувна во лицето дух животен; и човекот стана жива душа.
8. И насади Господ Бог рај во Едем, на исток; и таму го смести човекот што го создаде.
9. И направи Господ Бог да израстат од земјата секакви дрвја, убави за гледање и добри за јадење, и дрвото на животот среде рајот, и дрвото за познавање на доброто и злото.
10. И вода течеше од Едем, за да го наводнува рајот, а потоа таа се раздвојуваше во четири реки.
11. Името на едната е Фисон; таа тече околу целата земја Хевилска, а таму има злато.
12. Златото на таа земја е добро; таму има и бделиум и камен оникс.
13. А на втората река името ѝ е Геон; таа ја опкружува целата земја Куш.
14. Името, пак, на третата река е Тигар, а тече на исток од Асирија. Четвртата река е Ефрат.
15. И, земајќи го Господ Бог човекот, кого го создаде, го воведе во градината Едемска, за да ја обработува и да ја пази.
16. И му заповеда Господ Бог на човекот и рече: „Од секое дрво во градината можеш да јадеш,
17. освен од дрвото за познавење на доброто и на злото; од него не јади; зашто во оној ден кога ќе вкусиш од него, ќе умреш.”
18. И рече Господ Бог: „Не е добро за човекот да биде сам; да му создадеме помошник, сличен на него!”
19. Тогаш Господ Бог ги создаде од земјата сите полски животни, и сите птици небески, и ги доведе кај човекот за да види како која ќе ја нарече тој, па, како што човекот ќе го нарече секое живо суштество, така да му биде и името.
20. И им даде човекот имиња на сиот добиток, и на птиците небески, и на сите ѕверови полски; но за човекот не се најде помошник, сличен на него.
21. Затоа Господ му прати на човекот тврд сон; па кога заспа, му зеде едно ребро, и местото го пополни со плот.
22. И Господ Бог создаде жена од реброто, што го зеде од човекот, и ја доведе кај човекот.
23. А човекот рече: „Еве сега коска од моите коски, и плот од мојата плот. Нека ѝ биде името жена, зашто е земена од мажот!”
24. Затоа ќе го остави човекот таткото свој и мајката своја и ќе се прилепи кон жената своја; и обата ќе бидат едно тело.
25. И беа обајцата голи, Адам и жена му, и не им беше срам.

3. Првиот грев, проклетство и првото ветување.
1. Но змијата беше полукава од сите ѕверови полски, што ги создаде Господ Бог; па ѝ рече на жената: „Вистина ли е дека Бог рекол да не јадете од ниедно дрво во рајот?”
2. А жената ѝ рече на змијата: „Ние јадеме род од секое дрво во рајот;
3. – само од родот на она дрво среде рајот, – рече Бог, – не јадете и не се допирајте до него, за да не умрете!”
4. Тогаш змијата ѝ рече на жената: „Не, вие нема да умрете!
5. Бог знае оти оној ден кога ќе вкусите од него, ќе ви се отворат очите, па ќе станете како богови и ќе знаете што е добро, а што зло.”
6. И жената, гледајќи дека родот на дрвото е добар за јадење, и убав за гледање, и дека дрвото е пожелно поради знаењето, набра род од него и јаде, па му даде и на мажот свој, та и тој вкуси.
7. Тогаш им се отворија очите на обајцата, и увидоа дека се голи; па исплетоа лисја од смокви и си направија опашала.
8. И го чуја гласот на Господа Бога, кога Он одеше низ рајот во приквечерината; и се сокрија Адам и жена му.
9. Но Господ Бог го повика Адама и му реча: „Адаме, каде си”?
10. А тој одговори: „Го чув гласот Твој во рајот кога врвеше, па се уплашив, оти сум гол, и се сокрив.”
11. И Господ рече: „Кој ти кажа дека си гол? Да не си јал од она дрво, од кое ти забранив да јадеш?”
12. Адам, пак, рече: „Жената, која ми ја даде Ти, таа ми даде од дрвото, и јас јадев.”
13. Тогаш Господ Бог ѝ рече на жената: „Зошто го направи тоа?” Жената одговори: „Змијата ме измами, и јас јадев.”
14. На змијата, пак, ѝ рече Господ Бог: „Затоа што си го направила тоа, проклета да си меѓу сите животни и сите ѕверови полски; помешечки ќе се влечеш и прав ќе јадеш сè до крајот на својот живот!
15. И ставам непријателство меѓу тебе и жената и меѓу родот твој и породот +нејзин. Он ќе ти ја гази главата, а ти ќе го каснуваш во петата.”
16. А на жената ѝ рече: „Ќе ти ги умножам и преумножам маките кога си бремена; со болки ќе раѓаш деца, и ќе бидеш под власта на мажот свој, и тој ќе ти биде господар!”
17. Па потоа му рече на Адама: „Бидејќи ја послуша жената и вкуси од дрвото, од кое ти забранив и реков: – не јади од него – затоа земјата нека биде проклета поради тебе; со мака ќе се храниш од неа сè до крајот на својот живот;
18. трње и троскот ќе ти раѓа; и ти ќе јадеш трева полска.
19. Со пот од лицето свое ќе јадеш леб, сè дури не се вратиш во земјата, од која си земен; зашто си земја, и во земја ќе се вратиш!”
20. И ја нарече Адам жената своја Ева, бидејќи таа стана мајка на сите живи.
21. А Господ Бог им направи на Адама и на жената негова облеки од кожа, и ги облече во нив.
22. И рече Господ Бог: „Ете, Адам стана како еден од Нас, знаејќи што е добро и што е зло; но сега да не ја испружи раката своја и да земе од дрвото на животот, и да вкуси, па да заживее вечно!”
23. Тогаш Господ Бог го изгони од градината Едем, за да ја обработува земјата, од која беше земен.
24. Откако, пак, го изгони Адама, постави на исток пред градината Едем херувим и огнено оружје, кое се вртеше и натаму и наваму, за да го пазат патот кон дрвото на животот.

4. Адамовите синови. Каин го убива братот свој. Нивните потомци.
1. Потоа Адам ја позна жената своја Ева, која зачна и го роди Каина, и рече: „Придобив човек од Господа!”
2. Го роди уште и брата му Авела. И Авел стана овчар, а Каин беше земјоделец.
3. По некое време Каин му принесе на Господа дар од плодовите земни;
4. а и Авел исто така принесе од првината на стадото свое и од маста. И Господ погледна милозливо на Авела и на неговите дарови;
5. а на Каина и на неговите дарови не погледна милозливо. Затоа Каин се огорчи многу, и лицето му потемне.
6. Тогаш му рече Господ Бог на Каина: „Зошто се огорчи? Зошто се помрачи лицето твое?
7. Зарем, кога правиш добро, не го креваш ли лицето? А ако не правиш добро, тогаш гревот е пред вратата: тој те влече кон себе, но ти надвладај го!”
8. И му рече Каин на својот брат Авела: „Да појдеме в поле!” А кога беа во полето, Каин скокна на Авела, братот свој, и го уби.
9. Тогаш му рече Господ Бог на Каина: „Каде е братот твој, Авел?” А тој одговори: „Не знам; зар сум јас чувар на братот мој?”
10. А Господ рече: „Што направи? Чуј! Гласот на крвта од братот твој вика од земјата кон Мене.
11. Затоа да си проклет од земјата, што ја отвори устата своја да ја прими крвта на братот од раката твоја.
12. Кога ќе ја обработуваш земјата, таа нема повеќе да ти ја дава својата сила; ти ќе бидеш изгнаник и скитник по земјата!”
13. А Каин му рече на Господа: „Казната моја е толку голема, што не може да се носи.
14. Ете, данес ме истеруваш од лицето на земјата, и од лицето Твое ќе се кријам и ќе бидам изгнаник и скитник по земјата: значи, секој што ќе ме сретне, ќе ме убие.”
15. А Господ Бог му рече: „Тоа нема да се случи; оти, кој ќе го убие Каина, седумпати ќе се казни!” И му стави Господ Бог знак на Каина, за да не го убие никој, кој ќе го сретне.
16. И си отиде Каин од пред лицето на Господа, и се насели како изгнаник во земјата Наит, источно од Едем.
17. И ја позна Каин жената своја, а таа забремени и го роди Еноха. Потоа соѕида град и го нарече според името на својот син Енох.
18. На Еноха му се роди Гајдад; а Гајдад го роди Малелеила; Малелеил, пак, го роди Матусала, а Матусал го роди Ламеха.
19. Ламех зеде две жени: на едната ѝ беше името Ада, а на другата Села.
20. Ада го роди Јовила, а од него се изродија оние, што пасат добиток и живеат под шатори.
21. А на братот негов името му беше Јувал; од него се народија гуслари и свирачи.
22. Села, пак, го роди Товела, кој беше ковач на секакви работи од бакар и железо; а сестра на Товела му беше Ноема.
23. И им рече Ламех на жените свои, Ада и Села: „Чујте го гласот мој, жени Ламехови; послушејте ги зборовите мои: ќе убијам човек, кој ќе ме рани, и младич, ако ме удри.
24. Ако Каин ќе се одмазди седумпати, Ламех ќе се одмазди седумдесет и седумпати!”
25. Адам, пак, ја позна жената своја, и таа му роди син, и му даде име Сит. Зашто рече: „Господ ми даде син место Авела, кого го уби Каин.”
26. И на Сит му се роди син, кого го нарече Енос. Тогаш почна да се призовува името на Господа Бога.

5. Родословот на патријарсите од Адама до Ноја.
1. Ова е родословот на Адама. Кога Бог го создаде човекот, го создаде според образот Божји.
2. Маж и жена ги создаде, и ги благослови, и ги нарече – човек – во денот кога беа создадени.
3. Адам поживе двесте и триесет години, кога му се роди син според подобието свое и според образот свој, и му даде име Сит.
4. А откако го роди Сита, Адам поживе уште седумстотини години, раѓајќи синови и ќерки.
5. И сите денови, што ги поживе Адам, изнесуваа деветстотини и триесет години; потоа тој умре.
6. Сит, пак, поживе двесте и пет години и му се роди Енос.
7. По раѓањето на Еноса, Сит живееше уште седумстотини и седум години, раѓајќи синови и ќерки;
8. така поживе Сит вкупно деветстотини и дванаесет години; и умре.
9. Енос, пак, живееше сто и дваесет години, кога му се роди Каинан.
10. А откако го роди Каинана, Енос живееше уште седумстотини и петнаесет години, раѓајќи синови и ќерки;
11. и така сите денови на Еносовиот живот изнесуваа деветстотини и пет години; потоа тој умре.
12. Каинан, пак, поживе сто и седумдесет години и го роди Малелеила;
13. а по раѓањето на Малелеила Каинан живееше уште седумстотини и четириесет години, раѓајќи синови и ќерки.
14. И така Каинан поживе вкупно деветстотини и десет години; и умре.
15. А Мелелеил поживе сто шеесет и пет години, и го роди Јареда.
16. По Јаредовото раѓање Малелеил живееше уште седумстотини и триесет години, раѓајќи синови и ќерки.
17. А сите денови од животот на Малелеила беа осумстотини деведесет и пет години; потоа тој умре.
18. Јаред, пак, поживе сто и шеесет години и го роди Еноха;
19. а откако го роди Еноха, Јаред живееше уште осумстотини години, раѓајќи синови и ќерки.
20. Сите денови, пак, од животот на Јареда изнесуваа деветстотини шеесет и две години; и умре.
21. Енох, откако поживе сто шеесет и пет години, го роди Матусала;
22. а по раѓањето на Матусала, Енох одеше според волјата Божја двесте години, раѓајќи синови и ќерки.
23. А сите денови од Еноховиот живот изнесуваа триста шеесет и пет години.
24. И Енох, живеејќи според волјата Божја, исчезна, бидејќи Бог го зеде.
25. Матусал, пак, поживе сто осумдесет и осум години, и го роди Ламеха;
26. па, откако го роди Ламеха, Матусал живееше уште седумстотини осумдесет и две години, раѓајќи синови и ќерки;
27. а сите денови од животот на Матусала беа деветстотини шеесет и девет години; потоа умре.
28. Ламех, пак, откако поживе сто осумдесет и две години, доби син.
29. и го нарече Ное, велејќи: овој ќе нè утеши во работите наши и во трудот на рацете наши на земјата, што Господ Бог ја проколна.
30. А откако се роди Ное, Ламех поживе уште петстотини шеесет и девет години, раѓајќи синови и ќерки.
31. Така поживе Ламех вкупно седумстотини педесет и три години; и умре.
32. Ное имаше петстотини години, кога ги роди трите сина: Сима, Хама и Јафета.

6. Бескарактерноста на луѓето. Ное. Објавување на потопот. Градење на ковчегот.
1. А кога луѓето почнаа да се множат на земјата, и ќерки им се народија,
2. тогаш синовите Божји, гледајќи ги ќерките човечки дека се убави, ги земаа, кои што ги сакаа, за жени.
3. И рече Господ Бог: „Духот Мој нема вечно да пребива во луѓето, зашто тие се тело; ете деновите нивни нека им бидат сто и дваесет години.”
4. А имаше во тоа време џинови на земјата, особоно, пак, кога синовите Божји почнаа да влегуваа при ќерките човечки и тие почнаа да им раѓаат; тоа се силните луѓе, прочуени од старото време.
5. И виде Господ Бог дека лошотиите меѓу луѓето на замјата се големи, и дека сите мисли и помисли во срцата нивни беа зли во секое време.
6. И се покаја Бог што го беше создал човекот на земјата, па се огорчи во срцето Свое.
7. И рече Господ: „Ќе ги истребам луѓето што сум ги создал, од земјата – од човекот до животното, ѕверовите и птиците небески – оти се кајам што ги создадов.”
8. Но Ное најде милост пред очите на Господа Бога.
9. Еве го животот на Ноја: Ное беше човек праведен и непорочен во својот род; Ное живееше секогаш според волјата Божја.
10. И му се родија на Ное три сина: Сим, Хам и Јафет.
11. А земјата се израсипа пред лицето на Бога, и се исполни со неправда.
12. И погледна Господ Бог на земјата, и ете – таа беше расипана: бидејќи секоја плот беше се отклонила од својот пат на земјата.
13. И му рече Господ Бог на Ноја: „Крајот на секое тело пред очите Мои дојде, зашто се исполни земјата со неправда од нив; и, еве, Јас ќе ги истребам нив од земјата.
14. Изгради си за себе ковчег од дрвото гофер, и направи прегради во ковчегот; потоа намачкај го со смола одвнатре и однадвор.
15. А изгради го вака: должината на ковчегот да биде триста лакти, ширината негова педесет лакти, а во висина да е триесет лакти.
16. Направи и прозорец на ковчегот, и засводи го на еден лакот одозгора; стави му и врата на ковчегот отстрана и нека има три ката во него: долен, среден и горен.
17. Јас ќе пуштам потоп, вода, на земјата, за да ја истребам под небото секоја плот, во која има дух животен, сè, што е на земјата, ќе изгине.
18. Но со тебе Јас ќе направам завет Свој, а во ковчегот ќе влезеш ти, и со тебе и синовите твои, и жената твоја, и жените на синовите твои.
19. И внеси во него исто така од сите животни, од секој добиток и од сите влекачи, и од секоја плот да има по две, за да останат со тебе во живот; а од машки и женски пол да бидат.
20. Од птиците според родот нивни, и од добитокот според родот негов, и од сите влекачи според нивниот род, и тоа сè по две ќе влезат при тебе, за да останат живи со тебе, пород од машки и женски пол.
21. И земи со себе секаква храна, со каква се хранат, и чувај ја при себе; тоа ќе биде храната за тебе и за нив!”
22. И направи Ное сè: направи така како што му заповеда Господ Бог.

7. Потопот настанува.
1. И му рече Господ Бог на Ноја: „Влези во ковчегот ти и целиот дом твој, бидејќи те видов праведен пред Себе во овој род,
2. и земи со себе од секое чисто животно по седум од машки и женски пол, а од животните нечисти по две, машки пол и женски пол;
3. исто така и од птиците небески по седум, машки пол и женски, и од сите нечисти птици по две, за да им се зачува родот нивни по целата земја.
4. Оти по седум дена ќе пуштам дожд на земјата, што ќе се излива четириесет дена и четириесет ноќи и ќе го истребам од земјата секое суштество, што сум го создал Јас.”
5. И Ное направи сè што му заповеда Господ Бог.
6. А Ное имаше шестотини години кога дојде потопот на земјата.
7. И влезе Ное во ковчегот, и синовите негови, и жената негова, и жените на синовите негови со него, заради потопот од вода.
8. И од животните чисти и од животните нечисти, и од птиците и од сè што се влечеше по земјата;
9. влегоа при Ноја во ковчегот по две, машко и женско, како што му заповеда на Ноја Бог.
10. А по седмиот ден дојдоа водите од потопот на земјата.
11. Кога имаше Ное шестотини години, во вториот месец во таа година, дваесет и седмиот ден од тој месец, во тој ден бликнаа сите извори на големата бездна и се отворија окната небески;
12. и се лиеше дожд на земјата четириесет дена и четириесет ноќи.
13. Во истиот ден влезе во ковчегот Ное, и Сим, и Хам и Јафет, синовите негови, и жената Ноева, и трите жени на синовите негови со нив.
14. Тие, и сите ѕверови според родот нивни, и добитокот според неговиот род, и сите гадови, што се влечеа по земјата, според нивниот род, и сè што лета, според родот негов, птиците сите и сè што има крилја,
15. влегоа во ковчегот при Ноја по две единки од машки и женски пол од секоја плот, во која имаше животен дух;
16. и тие што влегоа, машки и женски пол влегоа од секоја плот, како што му беше заповедал Бог. И Господ Бог потоа го затвори ковчегот однадвор.
17. Натопувањето на земјата потраја четириесет дена и четириесет ноќи; водата надојде и го подзеде ковчегот; и тој се крена од земјата;
18. водата се засилуваше многу и се умножуваше на земјата, и ковчегот пливаше врз водата.
19. И се засили водата на земјата толку многу, што ги покри сите високи планини, какви што има под целото небо;
20. петнаесет лакти се издигаше водата над планините, откако ги покри.
21. Тогаш го изгуби животот секоја плот, што се движеше по земјата: и птиците, и добитокот, и ѕверовите, и сите лазачи, што се влечат по земјата, и сите луѓе;
22. сè, што на суво имаше здив во ноздрите свои, изумре.
23. И се истреби секое живо суштество, што се движеше на земјата: од човекот до ѕверот, лазачите и птиците небески – сè беше истребено од земјата; само Ное остана, и оние, кои беа со него во ковчегот.
24. А водата се издигаше над земјата сто и педесет дена.

8. Крај на потопот. Ноевите жртви од благодарност. Заветот на Господа.
1. И си спомна Бог за Ноја, и за сите ѕверови и сиот добиток, што беше со него во ковчегот; и навеа Бог ветар на замјата, и водите запреа.
2. Изворите на бездната и окната небески се затворија, и дождот од небото престана.
3. Водата почна постепено да опаѓа на замјата, и по сто и педесет дена намали.
4. И се запре ковчегот во седмиот месец на седумнаесеттиот ден на ридовите од планината Арарат.
5. Водата, пак, опаѓаше сè повеќе до десеттиот месец; и во првиот ден од десеттиот месец се покажаа врвовите на планините.
6. А по четириесет дена го отвори Ное прозорецот на ковчегот, што го беше направил;
7. И пушти гавран, да види дали се повлекла водата на замјата и, откако одлета, не се врати додека не се исуши водата.
8. Потоа пушти гулаб, за да види дали исчезнала водата од лицето на земјата;
9. но гулабот, бидејќи не најде каде да застане со своите нозе, се врати кај него во ковчегот, зашто уште имаше вода по целата земја; и Ное ја спружи раката, го фати и го зеде кај себе во ковчегот.
10. Почека уште други седум дена, и повторно го пушти гулабот од ковчегот.
11. Гулабот се врати кај него приквечер, и тоа, во клунот со свеж маслинов лист; така позна Ное дека опаднала водата од земјата.
12. Почека потоа уште седум дена, и одново го пушти гулабот, а тој повеќе не му се врати.
13. Во шестотини и првата година, во првиот ден од првиот месец на Ноевиот живот, ја снема водата од земјата; и Ное го отвори покривот, и ја виде земјата сува.
14. А на даваесет и седмиот ден, од вториот месец, целата земја беше сува.
15. Тогаш му рече Господ Бог на Ноја:
16. „Излези од ковчегот, ти и жената твоја, а со тебе и синовите твои, и жените на синовите твои;
17. сите животни, што се со тебе од секое суштество, од птиците, добитокот и сите влекачи што лазат по земјата, изведи ги со себе, нека се растурат по земјата, и нека се плодат и множат на земјата!”
18. И излезе Ное, а со него и синовите негови, и жената негова, и жените на синовите негови;
19. сите ѕверови, и сиот добиток и сите лазачи, сите птици – сè што се движи по земјата, според родот нивни, излегоа од ковчегот.
20. И Му направи Ное жртвеник на Господа; зеде од секој чист добиток и од сите птици чисти, и принесе на жртвеникот жртви сепаленици.
21. И Господ го почувствува мирисот пријатен, па рече Господ Бог, помислувајќи: „Нема повеќе да ја проколнувам земјата поради човекот, зашто помислите на срцето човечко се зли уште од младини; и нема повеќе да ги уништуам живите суштества, што ги создадов.
22. Отсега, па сè дури постои земјата, нема да престанат сеењето и жнеењето, студот и горештината, летото и зимата, деновите и ноќите.”

9. Законите на новиот свет и божилакот. Ноевото проклетство и благослов на своите деца.
1. Тогаш Бог го благослови Ноја и синовите негови, и им рече: „Плодете се и множете се, и полнете ја земјата и владејте ја!
2. А сите ѕверови земни и сите птици небески, и сиот земен добиток, и сè што се движи по земјата, и сите морски риби да се плашат од вас: во ваши раце се предадени.
3. Сè што се движи и живее, ќе ви биде храна; сето тоа ви го дадов, како што ви го дадов зеленото растение.
4. Само да не јадете месо во кое има уште душа, односно крвта негова.
5. А и вашата крв, односно вашиот живот, ќе го барам; од секој ѕвер ќе го барам, ќе ја барам, исто така, душата човечка од раката на човек, од раката на братот негов;
6. кој ќе пролее крв човечка, и неговата крв ќе се пролее од човечка рака; зашто човекот го создадов според +образот Божји.
7. Вие, пак, плодете се и множете се; ширете се на земјата и наполнете ја и владејте ја!”
8. И му рече Господ на Ноја и синовите негови со него, велејќи:
9. „А Јас, еве, го поставувам заветот Мој со вас и со вашето потомство по вас,
10. и со секоја жива душа, која е со вас, со птиците, и со добитокот, и со сите ѕверови земни, што се со вас, со сè она што излегло од ковчегот, со сите земни животни;
11. го поставувам заветот Мој со вас дека отсега нема веќе ниедна плот да загине од потоп и дека повеќе не ќе има потоп да ја запустува земјата!”
12. И рече Бог: „Еве го знакот на заветот, што го поставувам меѓу Мене и вас и меѓу секоја жива душа, која е со вас, за идните поколенија:
13. божилак Свој поставувам во облакот, за да биде знак на заветот меѓу Мене и земјата.
14. Па кога облак ќе навеам на земјата, ќе се види божилакот во облакот,
15. и ќе си спомнам за заветот Мој, кој е меѓу Мене и вас и меѓу секоја душа, што живее во плот; и нема веќе да има потоп за да ја уништи секоја плот.
16. Божилакот ќе биде во облакот, и Јас ќе го видам и ќе си спомнам за вечниот завет меѓу Бога и меѓу секоја душа, што живее во секоја плот, која е на земјата.”
17. И му рече Бог на Ноја: „Тоа нека е знакот на заветот, што го поставив меѓу Мене и меѓу секоја плот, која е на земјата!”
18. Синовите Ноеви, кои излегоа од ковчегот, беа: Сим, Хам и Јафет. Хам е татко на Хананејците.
19. Тоа се трите сина Ноеви, и од нив се насели целата земја.
20. А Ное почна да ја обработува земјата, и насади лозје.
21. И се напи од виното, па се опи, и легна гол среде шаторот свој.
22. А Хам, таткото на Хананејците, ја виде голотијата на таткото свој, и излезе, та им го кажа тоа на обајцата браќа свои.
23. Но Сим и Јафет зедоа облека, и, наметнуваќи ја на рамената свои, појдоа назадешкум и ја покрија со неа голотијата на таткото свој; лицата им беа свртени наназад, и тие не ја видоа голотијата на таткото свој.
24. А кога се истрезни Ное од виното, дозна што му беше направил помладиот син,
25. па рече, „Проклет да е Ханан; на браќата свои ќе им биде најдолен слуга!”
26. И уште рече: „Благословен да е Господ Бог Симов; а Ханан ќе му биде слуга!
27. Нека го рашири Бог Јафета, и тој нека живее во шаторите на Сим; а Ханан да им биде слуга!”
28. И поживе Ное по потопот триста и педесет години.
29. А сè на сè поживе Ное деветстоитни и педесет години; потоа умре.

10. Родослов на народите.
1. А ова е родословот на синовите Ноеви: Сим, Хам и Јафет, на кои по потопот им се родија синови.
2. Синовите на Јафета се: Гомер, Магог, Мадај, Јаван, Елиса, Тувал, Месех и Тирас.
3. А синовите Гомерови се: Аскеназ, Рифат, и Тогарма.
4. Синовите, пак, Јаванови се: Елиса, Тарсис, Китим и Доданим.
5. Од нив се разгранаа острови на народи во земјите нивни, секој според јазикот свој, според родот свој, и народот свој.
6. Хамовите синови се: Хус и Месраим, Фут и Ханан.
7. А синовите Хусови: Сава, Евила, Савата, Регма и Саватака. Синовите, пак, Регманови се: Сава и Дадан.
8. Хус го роди Нимрода; а тој прв стана силен на земјата;
9. беше добар ловец пред Господа Бога; затоа се вели: – добар ловец пред Господа како Нимрод -.
10. А почетокот на неговото царство беше: Вавилон, Орех, Аркад и Халне, сите во земјата Сенар.
11. Од таа земја излезе Асур, и ја соѕида Ниневија и Ровот град, и Халах,
12. и Дасем меѓу Ниневија и Халах; тој е град голем.
13. Од Месраима произлегоа Лудејците, Енамејците, Лавијците, Нефталејците,
14. па Патрусејците и Хасмејците, од кои водат потекло Филистејците и Гафторејците.
15. А Ханан го роди Сидона, првенец свој, и Хета,
16. потоа Јевусејците, Аморејците, Гергесејците,
17. Евејците, Арукејците, Асенејците,
18. Арадејците, Самарејците и Аматејците. А потоа племињата ханански пак се расеаја.
19. Пределите, пак, ханански беа од Сидон кон Герар до Газа, и потоа до Содом, Гомор, Адма и Севоим па сè до Даса.
20. Тоа се синовите Хамови, според семејствата нивни, според јазиците нивни, во нивните земји и во народите свои.
21. И на Сим му се родија синови, на постариот брат Јафетов, татко на сите синови Еверови.
22. А синовите Симови беа: Елам, Асур, Арфаксад, Луд и Арам.
23. Синовите, пак, Арамови се: Уз, Хул, Гатер и Мас.
24. Арфаксад го роди Сала, а Сала го роди Евера.
25. На Евера му се родија двајца синови: на едниот му беше име Фалек, зашто во неговото време се раздели земјата, а името на брата му беше Јектан.
26. Јектан го роди Елмодада, Салета, Сармота и Јареха,
27. Одора, Евила и Декла,
28. па Евала, Авимаила и Сева,
29. потоа Уфира, Евила и Јовава, и сите тие беа синови Јектанови.
30. Живеалиштата им беа од Маса до Сефар, гора источна.
31. Тоа се Симовите синови според семејствата нивни, според јазиците нивни, во нивните земји и во нивните народи.
32. Тоа се семејствата на синовите Ноеви според нивните родови, и според јазиците нивни. Од нив се разделија острови на народи во земјата по потопот.

11. Градење кула во Вавилон. Збрка во јазиците. Список на родовите од Сима до Аврама.
1. По целата земја имаше еден јазик и еден говор.
2. А кога отидоа од исток, најдоа рамнина во земјата Сенарска, та се населија таму.
3. И си рекоа муѓе себе: „Ајде да правиме тули и на оган да ги печеме!” И имаа тули наместо камен и смола земјана наместо вар.
4. Потоа рекоа: „Сега да соѕидаме град и кула, висока до небото; и да се здобиеме со име, пред да се растуриме по лицето на целата земја!”
5. Тогаш Господ се спушти да го види градот и кулата, што ги ѕидаа синовите човечки.
6. И рече Господ: „Ете, еден народ се и сите имаат еден јазик, но еве што почнале да прават; и нема да се откажат да го направат тоа, што го наумиле.
7. Ајде да слеземе и да им го збркаме јазикот нивни за да не се разбираат еден со друг што зборуваат!”
8. И така Господ ги растури оттаму по целата земја, и престанаа да го ѕидаат градот и кулата.
9. Затоа тој се нарече Вавилон, зашто таму го збрка Господ јазикот на целата земја и оттаму ги растури Господ по целата земја.
10. Ова е родословот Симов: Сим имаше сто години кога го роди Арфаксада, две години по потопот.
11. И откако го роди Арфаксада, поживе Сим петстотини години, раѓајќи синови и ќерки, и умре.
12. А Арфаксад поживе сто триесет и пет години и го роди Сала.
13. По раѓањето, пак, на Сала, Арфаксад поживе четиристотини и три години, раѓајќи синови и ќерки, и умре.
14. Сала поживе сто триесет години и го роди Евера.
15. А, откако го роди Евера, Сала поживе четиристотини и триесет години, раѓајќи синови и ќерки.
16. Евер поживе сто триесет и четири години, и го роди Фалека.
17. По раѓањето на Фалека, Евер поживе четиристотини и седумдесет години, раѓајќи синови и ќерки, и умре.
18. А Фалек поживе сто и триесет години и го роди Рагава.
19. А, откако го роди Рагава, Фалек поживе двесте и девет години, раѓајќи синови и ќерки, и умре.
20. Рагав поживе сто и триесет и две години и го роди Серуха;
21. а откако го роди Серуха, Рагав поживе двесте и седум години, раѓајќи синови и ќерки, и умре.
22. Серух поживе сто и триесет години и го роди Нахора;
23. По раѓањето на Нахора, Серух поживе двесте години, раѓајќи синови и ќерки, и умре.
24. Нахор, пак, поживе седумдесет и девет години и го роди Тара;
25. но штом го роди Тара, Нахор поживе сто и деветнаесет години, раѓајќи синови и ќерки, и умре.
26. Тара поживе седумдесет години и го роди Аврама, Нахора и Арана.
27. А еве го родословот на Тара: Тара го роди Аврама, Нахора и Арана; а Аран го роди Лота.
28. И Аран умре пред таткото свој Тара во родната земја, во Ур Халдејски.
29. А Аврам и Нахор се оженија; името на жената Аврамова беше Сара, а на жената Нахорова името ѝ беше Мелха, ќерка на Арана, татко на Мелха и Есха.
30. Сара беше неплодна и немаше пород.
31. И го зеде Тара синот свој, Аврама, и внукот од синот свој, Лот, син Аранов, и Сара, снаата своја, жената на неговиот син Аврам; па излегоа заедно од Ур Халдејски за да појдат во земјата Хананска; и дојдоа до Харан, каде што се и населија.
32. И поживе Тара сè на сè двесте и пет години; и умре Тара во Харан.

12. Аврамовото повикување. Поаѓање во замјата Хананска. Првото ветување.
1. И му рече Господ на Аврама: „Излези од земјата своја, и од родот свој, и од домот на татка си, па појди во земјата, што ќе ти ја покажам Јас!
2. А од тебе ќе направам голем народ, и ќе те благословам, и името твое ќе го прославам и ти ќе бидеш благословен.
3. Ќе ги благословам оние, што тебе ќе те благословуваат, и ќе ги проколнам оние, што тебе ќе те проколнуваат и +преку тебе ќе бидат благословени сите родови на земјата.”
4. Тогаш тргна Аврам, како што му кажа Господ, а со него појде и Лот. А Аврам имаше седумдесет и пет години кога излесе од Харан.
5. И ги зеде Аврам Сара, жената своја, и Лота, братанецот свој, со целиот имот што го беа спечалиле, и луѓето што ги беа придобиле во Харан, па излегоа за да отидат во земјата Хананска.
6. И Аврам ја измина таа земја во должина дури до Сихем и до високиот даб Мамре; а тогаш во таа замја живееја Хананејци.
7. И му се јави Господ на Аврама и му рече: „Оваа земја ќе му ја дадам на твоето потомство.” И направи таму Аврам жртвеник на Господа, Кој му се јави.
8. Потоа оттаму се премести на ридот, на исток од Ветил, и таму го распна шаторот свој; и Ветил му беше од запад, а Гај од исток; и таму Му направи на Господа жртвеник, и го призиваше името Господово, што му се јавуваше.
9. А оттаму се крена Аврам и се упати кон југ.
10. Но настана глад во таа замја и Аврам слезе во Египет да поживее таму; зашто гладта продолжи во оваа земја.
11. И кога наближи да влезе во Египет, ѝ рече на жената своја Сара: „Еве, знам дека си жена лична во лицето.
12. Затоа, кога ќе те видат Египтјаните, ќе речат – оваа му е жена -. Па ќе ме убијат, а тебе ќе те остават во живот.
13. Туку кажи, дека си ми сестра, за да ми биде добро покрај табе и да останам жив поради тебе.
14. И кога влезе Аврам во Египет, Египтјаните видоа дека жената е многу убава.
15. Ја видоа и првенците Фараонови, па ја пофалија пред Фараонот. И жената беше одведена во дворот Фараонов.
16. И заради неа тој му правеше добро на Аврама; имаше овци, говеда, осли, слуги, слугинки, маски и камили.
17. Но Бог пушти големо зло на Фараонот и на неговиот дом поради Сара, жената Аврамова.
18. Тогаш Фараонот го повика Аврама и му рече: „Зошто ми го направи тоа? Оти не ми кажа дека ти е жена?
19. Зошто рече – сестра ми е – па сакав да ја земам за жена. Сега, пак, ете ти ја жената, земи си ја и оди си!”
20. И Фараонот определи луѓе, кои го испратија Аврама и жената негова, со сè што имаше, и Лота со него.

13. Аврам се одделува од Лот. Ветувањето е обновено.
1. Така излезе Аврам од Египет кон југ, во пустињата Негев, тој, жената негова, и сè што имаше, а и Лот со него.
2. А Аврам беше многу богат со добиток, со сребро и со злато.
3. И отиде, од каде што појде, во пустињата сè до Ветил; продолжи да патува сè до местото, каде што порано му беше поставен шаторот, меѓу Ветил и Гај;
4. На местото, каде што најнапред беше подигнал жртвеник; и таму го призва Аврам името Господово.
5. А и Лот, кој одеше со Аврама, имаше овци, говеда и шатори.
6. И земјата беше тесна, за да живеат заедно, бидејќи имотот нивни беше толку голем, што не можеа да живеат заедно.
7. И стана караница меѓу пастирите на Аврамовиот добиток и пастирите на Лотовиот добиток. А во таа замја живееја тогаш Хананејци и Ферезејци.
8. Затоа Аврам му рече на Лота: „Не треба да се караме јас и ти, ни моите пастири со твоите пастири, зашто сме роднини.
9. Не е ли пред тебе целата земја? Оддели се од мене. Ако тргнеш ти на лево, јас ќе тргнам на десно; ако ти појдеш на десно, јас, пак, на лево.”
10. Тогаш Лот ги крена очите свои и ја виде целата околина Јорданска, која, пред Бог да ги уништи Содом и Гомор, целата, сè до Сигор се напојуваше со вода, како рајот Божји и како земјата Египетска.
11. И Лот ја избра за себе целата околина Јорданска; па појде Лот кон исток; и се разделија еден од друг.
12. Аврам се насели во земјата Хананска, а Лот се настани меѓу градовите на околината, преместувајќе се сè до Содом.
13. Луѓето, пак, во Содом беа лоши, и многу грешни пред Бога.
14. И му рече Бог на Аврама, откако Лот се оддели од него: „Крени ги сега очите свои, па погледни од местото, каде што си, на север и на југ, на исток и на запад,
15. зашто целата земја, што ја гледаш, ќе ти ја дадам тебе и на потомството твое довека;
16. ќе го умножам потомството твое да биде колку што е песокта на земјата; ако некој може да ја изброи песокта на земјата, тоа ќе може да го изброи и потомството твое.
17. Стани и изоди ја оваа земја во должина и во широчина, зашто ќе ти ја дадам тебе и на потомството твое довека.”
18. И Аврам ги крена шаторите свои, и отиде да се насели кај дабот Мамре, што беше во Хеврон, и таму Му направи жртвеник на Господа.

14. Војна меѓу царевите. Аврам го спасува Лота, а Мелхиседек ги благословува.
1. Во она време сенарскот цар Амарфал, еласарскот цар Ариох, еламскиот цар Ходологомор и гоимскот цар Таргал,
2. сите тие цареви завојуваа против содомскот цар Вал, против гоморскиот цар Варса, против адамскот цар Сенар, севоимскот цар Симовор и со царот на Валак, односно Сигор.
3. Сите тие се собраа во долината Сидим, која е сега Солено Море.
4. Дванаесет години му служеа на Ходологомор, а во тринаесеттата се побунија.
5. Во четиринаесеттата дојде Ходологомор и царевите, кои беа со него, па ги поразија џиновите во Астарот и во Карнаим, Зузејците во Хам, Омејците во долината Каријатим,
6. И Хорејците во гората нивна Сеир, дури до рамнината Ел Фаран, која се наоѓа покрај пустињата.
7. А кога се вратија оттаму, дојдоа до изворот Мисфат, односно Кадис, и ја опустошија целата област Амаликитска, како и Аморејците, кои живееја во Асасах – Тамар.
8. Тогаш излегоа царот содомски и царот гоморски, царот адски, царот севоимски и царот од Валака, односно Сигор, и појдоа во борба против нив во долината Сидим,
9. против Ходологомор, царот еламски, и Тагар, царот гоимски, и Амарфал, царот сенарски, и Ариох, царот еласарски; четири цара против пет.
10. Во долината Сидим имаше, пак, многу јами, од кои се вадеше смола. И побегнаа царот содомски и царот гоморски, и паднаа во нивни плен; а другите избегаа во планините.
11. И го зедоа целиот имот на Содом и Гомор и сета храна нивна, па си отидоа.
12. Го зедоа и Лота, братанецот Аврамов, кој живееше во Содом, и богатството негово, и си отидоа.
13. А еден од оние, што се беа избавиле, дојде и му се јави на Евреинот Аврам, кој тогаш живееше при дабот Мамре, Амореецот, брат Есколов и брат Абнанов, Аврамови сојузници.
14. А кога Аврам чу дека му е заробен братанецот Лот, ги вооружа слугите свои, триста и осумнаесет, кои се родија во неговата куќа, и тргнаа во потера до Дан.
15. Тука ги распореди своите и удри на нив ноќе, со слугите свои, и ги разби, и ги гонеше до Ховал, кој е лево од Дамаск.
16. И го поврати целиот имот содомски; го врати и Лота, братанецот свој, со богатството негово, и жените и народот.
17. А царот содомски му излезе во пресрет, кога се врати, откако го разби Ходологомор и царевите, што беа со него, во долината Савин, која е сега Долина на царевите.
18. И Мелхиседек, царот салимски, изнесе леб и вино; а тој беше свештеник на Севишниот Бог,
19. па го благослови Аврама, велејќи: „Благословен да е Аврам од Севишниот Бог, Создателот на небото и земјата!
20. Благословен да е и Севишниот Бог, Кој ги предаде непријателите твои во рацете твои!” И му даде Аврам десетти дел од сè.
21. А царот, пак, содомски му рече на Аврама: „Дај ми ги мене луѓето, а имотот земи си го за себе!”
22. Но Аврам му рече на царот содомски: „Ја кревам раката своја кон Севишниот Господ Бог, Создател на небото и земјата,
23. дека ни конец, ниту, пак, ремен од обувки, нема да земам од сè она, што е твое, да не речеш – јас го збогатив Аврама -,
24. освен, она што изедоа момците, и освен делот на луѓето, што одеа со мене: Ескол, Авнан, и Мамре; тие нека го земат својот дел.”

15. На Аврама му се ветува син. Неговото верување. Заветот на Господа со него.
1. По оние настани би слово Господово кон Авраама во видение ноќе и му рече: „Не бој се, Авраме! Јас сум ти закрила, и наградата твоја ќе биде многу голема.”
2. А Аврам рече: „Господи, зошто да ми дадеш кога сум без пород; а домаќин во мојата куќа е Елиезер дамаскинецот.”
3. И пак рече Аврам: „Бидејќи, Ти не ми даде потомство, ете, затоа еден од домашните во куќата моја ќе биде наследник.”
4. Но Господ пак проговори: „Нема тој да ти биде наследник, туку оној, што ќе излезе од тебе, тој ќе ти биде наследник.”
5. Па го изведе надвор и му рече: „Погледни на небото и изброј ги ѕвездите, ако можеш да ги изброиш.” И му рече: „Толкаво ќе биде потомството твое.”
6. И Му поверува Аврам на Господа Бога, и тоа му се прими за оправдание.
7. И му рече: „Јас сум Бог, Кој те изведе од Ур Халдејски за да ти ја дадам оваа земја, да ја владееш.”
8. А тој рече: „Господи, Господи, по што ќе познаам дека ќе ја наследам?”
9. И му рече: „Принеси му јуница, од три години, и коза тригодишна, и овен, од три години, а и грлица и млад гулаб!”
10. И тој го зеде сето тоа, и ги пресече на половина и ги стави сите половини една спроти друга; но птиците не ги преполови.
11. А птици грабливки слетуваа на тие мрши; но Аврам ги бркаше.
12. А кога сонцето беше на залез, го совлада Аврама длабок сон, и ете, го опфати голем мрак – и го обзеде ужас.
13. И Господ му рече на Аврама: „Знај дека потомците твои ќе бидат придојдени во туѓа земја, ќе робуваат и ќе ги мачат четиристотини години.
14. Но на народот, на кој ќе му служи, Јас ќе му судам; потоа тие ќе излезат оттаму со големо богатство.
15. А ти ќе отидеш кај татковците свои во мир, и ќе бидеш погребан во длабока старост.
16. Тие, пак, во четвртото колено ќе се вратат ваму; зашто мерката на безаконијата Аморејски уште не превршила.”
17. А штом сонцето зајде, падна мрак, и ете, дим како од печка и огнен пламен поминува меѓу оние делови.
18. Во тој ден Господ направи завет со Аврама, велејќи: „На потомството твое му ја давам оваа земја од реката во Египет до големата река Еуфрат:
19. Кенејците, Кенезејците, Кедмонејците,
20. Хетејците, Ферезејците, Рефаинците,
21. Аморејците, Хананејците, Гергесејците и Јевусејците!”

16. Агара го раѓа Исмаила. Нејзиното бегање и враќење.
1. Но Сара, жената на Аврама, не му раѓаше. А имаше слугинка Египтјанка, по име Агара.
2. И му рече Сара на Аврама: „Ете, Господ ми ја затвори утробата за да не раѓам; туку оди при слугинката моја, можеби ќе добијам деца од неа.” И Аврам се согласи со зборовите на Сара.
3. И така, откако Аврам преседе десет години во земјата Хананска, Сара, жената Аврамова, ја зеде слугинката своја, Египтјанката Агара, и му ја даде на мажот свој Аврама за жена.
4. И тој влезе при Агара, и таа зачна; а кога виде дека зачна, се возгордеа пред господарката своја.
5. А Сара му рече на Аврама: „Навредата моја е вина твоја; јас ти ја препуштив во преград слугинката моја, а таа, гледајќи дека зачна, се возгордеа пред мене. Бог нека суди меѓу мене и тебе.”
6. Тогаш Аврам ѝ рече на Сара: „Ете, слугинката твоја е во твои раце, прави со неа што сакаш!” И Сара почна да ја злоставува, и таа избега од неа.
7. Но ангел Господен ја најде при изворот во пустињата, при изворот на патот за Сур.
8. И ѝ рече: „Агаро, слугинко Сарина, од каде доаѓаш и каде одиш?” А таа рече: „Бегам од Сара, господарката моја.”
9. Ангелот Господен пак ѝ рече: „Врати се кај господарката твоја и покори ѝ се!”
10. И ангелот Господен уште рече: „Ќе го умножам многу потомството твое, што не ќе може да се изброи од множество.”
11. И пак ѝ рече ангелот Господен: „Ете ти си бремена и ќе родиш син, и ќе го наречеш со името Исмаил; оти Господ ја чу маката твоја.
12. Тој ќе биде силен човек: раката негова ќе се крева против секого, и сечија против него; и ќе живее пред лицето на сите браќа свои.”
13. Тогаш Агара Го призва името на Господа, Кој ѝ зборуваше, и рече: „Ти си Бог, Кој милостивно погледна на мене,” зашто рече: „Пред себе Го видов Оној што ми се јави.”
14. Заради тоа тој извор се нарече Беер – Лахај – Рој, а се наоѓа меѓу Кадис и Варад.
15. И му роди Агара на Аврама син; и му стави Аврам на синот свој, кого го роди Агара, име Исмаил.
16. А Аврам имаше осумдесет и шест години кога Агара му го роди Исмаила.

17. Аврам и Сара го добиваат името Авраам и Сара. Обрезување. Ветување за Исака.
1. А кога Аврам имаше деведесет и девет години му се јави Господ на Аврама и му рече: „Јас сум Бог твој, оди пред Мене и биди непорочен!
2. И ќе направам завет меѓу Мене и тебе, и многу, многу ќе те размножам.”
3. Аврам падна ничкум. А Бог продолжи да му говори и му рече:
4. „А ова е заветот Мој со тебе: ќе станеш татко на многу народи.
5. Затоа повеќе нема да се викаш Аврам, туку името ќе ти биде Авраам, оти ќе те направам татко на многу народи;
6. и многу, многу ќе те умножам, и ќе издигнам од тебе многу народи, и цареви ќе излезат од тебе.
7. И ќе поставам завет Мој меѓу Мене и тебе и меѓу твоите потомци по тебе во нивните родови; ќе направам заветот да биде вечен, ќе ти бидам Бог тебе и на потомците твои по тебе.
8. И ќе ти ја дадам тебе и на потомството твое по тебе земјата, во која си придојден, целата земја Хананска во вечно владеење; и ќе им бидам нивни Бог.”
9. И му рече Бог на Авраама: „Ти, пак, запази го заветот Мој, ти и потомството твое по тебе во нивните родови!
10. А ова е заветот Мој меѓу Мене и вас и потомците твои во нивните родови, што ќе го пазите: секое машко од вас нека биде обрезано.
11. А ќе обрезувате крајче од телото свое; тоа ќе биде знак на заветот меѓу Мене и вас.
12. Секое машко дете кога ќе наполни осум дена по раѓањето, низ целото ваше потомство, да биде обрезано: и роб, роден во вашиот дом, и оној што ќе биде купен од странец, а не е од семето твое, со образание ќе се обреже робот од твојот дом и купениот.
13. Да, и робот, роден во домот твој, и купениот мора да биде обрезан, и така Мојот завет над вашето тело ќе остане вечен.
14. А необрезаното машко, на кое не ќе му се обреже крајче од телото негово во осмиот ден, да се истреби од родот свој: таквиот го нарушил заветот Мој.”
15. И му рече уште Бог на Авраама: „А Сара, жената твоја, не ја викај повеќе Сара, туку името нека ѝ биде Са’ра.
16. И Јас, ќе ја благословам, и ќе ти дадам син од неа; ќе ја благословам, и народи ќе потекнуваат од неа, и цареви на народи ќе излезат од неа.”
17. Тогаш падна Авраам ничкум и се насмеа, велејќи во себе: „Како може на човек од сто години да му се роди син? Зарем Са’ра во деведесетте години ќе роди?”
18. И Авраам Му рече на Бога: „О, барем Исмаил да биде жив пред лицето Твое!”
19. А Бог му рече на Авраама: „Навистина, Са’ра, жената твоја, ќе ти роди син и ќе го наречеш со името Исак; и ќе направам заветот Мој со него да биде завет вечен, и да му бидам Бог на потомството негово по него.
20. А и за Исмаила те послушав; еве, го благословувам, и ќе го направам плоден, и многу ќе го умножам, многу; и ќе роди дванесет кнезови, и од него ќе произлезе голем +народ.
21. А заветот Мој со Исака ќе го направам кога ќе ти го роди Са’ра, догодина во ова време.”
22. Па, откако Бог го изговори тоа, се издигна Бог од Авраама.
23. Авраам, пак, го зеде Исмаила, синот свој, и сите родени во домот негов, и сите купени, и сите машки домашни, им обреза крајче од телото нивно во истиот ден, како што му рече Бог.
24. Авраам имаше деведесет и девет години кога му беше обрезано крајче од телото негово.
25. А Исмаил, синот негов, имаше тринаесет години кога му беше обрезано крајче од телото негово.
26. Во истиот ден беа обрезани Авраам и син му Исмаил,
27. и со него заедно беа обрезани и сите домашни машки, и робовите, родени во неговиот дом, а и купените од странци.

18. Посета во Мамре. Исак уште еднаш ветен. Пропаста на Содом е објавена. Авраамовата молба.
1. Потоа му се јави Господ кај дабот Мамре кога седеше пред вратата од шаторот свој, на пладнина.
2. Откако ги крена очите свои, виде Тројца мажи како стојат спроти него. Откако ги виде, им притрча во пресрет пред вратата на шаторот свој, и им се поклони доземи.
3. И рече: „Господи, ако сум нашол милост пред Тебе, немој да го одминеш слугата Свој!
4. Ќе Ви донесам малку вода: измијте ги нозете, па одморете се малку под ова дрво!
5. И ќе Ви изнесам малку леб за да се поткрепите штом веќе навративте кај слугата Ваш, па тогаш продолжете го својот пат.” Тие рекоа: „Направи, како што рече!”
6. И Авраам отрча во шаторот кај Са’ра, и ѝ рече: „Замеси брзо три мерки чисто брашно и испечи погачи!”
7. Па отрча кај говедата и фати теле младо и угоено, и му го даде на момокот, и тој побрза да го зготви.
8. Па потоа изнесе масло и млеко и телето, што беше зготвено, и им принесе; и тие јадоа, а тој самиот стоеше пред нив под дрвото.
9. Тогаш тие го прашаа: „Каде е Са’ра, жената твоја?” А тој одговори: „Ене ја во шаторон.”
10. Еден, пак, од нив му рече: „Догодина во ова време, враќајќи се, Јас, пак ќе дојдам кај тебе, и Са’ра, жената твоја ќе има син.” А Са’ра слушаше на вратата од шаторот, зад него.
11. Авраам и Са’ра беа стари и возрасни, и кај Са’ра беше престанало редовното кај жените.
12. Затоа Са’ра се насмеа во себе, велејќи: „Бидејќи сум остарела, сега ли ќе ни дојде радоста? А и +господарот ми е стар.”
13. Тогаш му рече Господ на Авраама: „Зошто се насмеа Са’ра во себе, велејќи – Вистина ли е дека ќе родам кога сум остарена? –
14. Има ли нешто неможно за Господа? Догодина во ова време Јас пак ќе дојдам при тебе, и Са’ра ќе има син.”
15. Но Са’ра не призна и рече: „Не се насмеав,” бидејќи се беше уплашила. А Он рече: „Не, ами ти се насмеа.”
16. Потоа луѓето станаа и тргнаа кон Содом и Гомор, а и Авраам појде со нив да ги испрати.
17. А Господ рече: „Како да кријам од Авраама, слугата Свој, што сакам да направам?
18. Та од Авраама ќе излезе голем и силен народ, и преку него ќе бидат благословени сите народи на земјата.
19. Оти него го избрав за да им заповеда на синовите свои, и на домот свој по себе, да одат по патот Господен и да извршуваат правда и суд, за да може Господ да го исполни она, што му го вети на Авраама.”
20. И рече Господ: „Голем повик е против Содом и Гомор, и гревовите нивни се претешки.
21. Затоа ќе слезам за да узнаам и да видам дали така се прави, како што повикот доаѓа до Мене, или не.”
22. Оттаму луѓето тргнаа кон Содом, додека Авраам уште стоеше пред лицето на Господа.
23. Тогаш Авраам се приближи и рече: „Сакаш ли да го уништиш и праведниот со неправедниот и ќе биде ли праведниот како неправедниот?
24. Можеби во градот има педесетмина праведници; зарем ќе ги погубиш и нив, а да не му простиш на тоа место заради оние педесет праведници, што се во него?
25. Не е можно така да постапиш Ти, да погубиш праведни со неправедни заедно, та исто да се случи со праведникот како и со неправедникот; не, тоа од Тебе не; зарем Судијата на целата замја нема да суди право?”
26. И рече Господ: „Ако во градот Содом најдам педесетмина праведници, ќе го запазам градот и целото место заради нив.”
27. А Авраам одговори и рече: „Еве, се осмелив да Му проговорам на Господа, иако сум земја и пепел.
28. Можеби да има праведници од педесет пет помалку; зар заради тие пет ќе го затреш целиот град?” Он одговори: „Нема тоа да го направам, ако најдам четириесет и пет.”
29. И го продолжи разговорот со Него и рече: „Можеби ќе се најдат таму четириесет?” Он, пак, одговори: „Нема да го направам ни поради тие четириесет.”
30. Потоа рече: „Нека не се налути Господ, ако речам – можеби ќе се најдат триесет?” – Он рече: „Нема да го направам, ако најдам триесет.”
31. И пак рече: „Еве, се осмелувам одново да Му проговарам на Господа – можеби ќе се најдат дваесет?” „Нема да го уништам – рече – ни заради тие дваесет.”
32. Најпосле рече: „Нека не се налути, Господ, ако уште еднаш проговорам – можеби ќе се најдат десет?” – Он рече: „Нема да ги искоренам ни заради оние десет.”
33. И Господ замина, откако престана да зборува со Авраама; а Авраам се врати во своето место.

19. Уништување на Содом. Лотовото спасување. Гревот на ќерките Лотови.
1. Оние два ангела стигнаа вечерта во Содом кога Лот седеше пред портата содомска. А кога ги виде Лот, стана да ги пресретне, и се поклони доземи.
2. И рече: „Господари мои, влезете во куќата на слугата Ваш, да преноќевате, и измијте си ги нозете Свои; па утре рано, кога ќе станете, одете си по Својот пат.” А тие рекоа: „Не, тука ќе ноќеваме на улица.”
3. Но тој настојуваше, и тие појдоа по него и влегоа во домот негов. И тој ги нагости, им испече лебови пресни, и јадеа.
4. И уште не беа легнеле, а граѓаните содомски се насобраа околу куќата, стари и млади, целиот народ од сите краишта на градот.
5. И го повикаа Лота и му рекоа: „Каде се луѓето, кои дојдоа да ноќеваат кај тебе? Изведи ги да бидеме со нив!”
6. Лот излезе пред нив до влезот, ја затвори вратата зад себе,
7. и им рече: „Браќа мои, немојте да правите зло!
8. Еве имам две ќерки, кои уште не биле со маж; ќе ги изведам кај вас, па правете со нив што ви е угодно; само на оние луѓе не правете им ништо, бидејќи се дојдени под покривот на мојот дом.”
9. А тие му рекоа: „Мавни се оттука! Си дошол ваму да живееш како придојден, па, и ќе ни судиш ли? Сега со тебе ќе постапиме уште полошо отколку со нив.” Па навалија силно на човекот, на Лота, и се доближија да ја кршат вратата.
10. Тогаш оние мажи ги протегнаа рацете свои надвор и го вовлекоа Лота кај себе, во куќата, и ја затворија вратата од куќата.
11. А луѓето, кои беа пред портата куќна, наеднаш ослепеа, од мал до голем, и не можеа да ја најдат вратата.
12. Тогаш оние мажи му рекоа на Лота: „Ако имаш зетови, синови или ќерки, или кој и да било свој во овој град сите нив изведи ги од ова место!
13. Зошто сакаме да го сотреме ова место, бидејќи повикот против нив е голем пред Господа, па нè испрати Господ нас да го уништиме.”
14. И излезе Лот, и им кажа на зетовите свои, на кои сакаше да им ги даде ќерките свои, и им рече: „Станете, одете си од ова место, зашто Господ сега ќе го сотре свој град!” Но на зетовите негови им се причини оти се шегува.
15. А кога зората зазори, навалија ангелите на Лота да побрза и му рекоа: „Стани, земи ја жената своја, и двете ќерки твои, кои се тука, за да не загинеш поради беззаконието на овој град!”
16. Но тој се двоумеше. Затоа ангелите го фатија за рака него, жената негова, и двете ќерки негови, оти Му беше жал на Господа, и ги изведоа, па ги оставија надвор од градот.
17. А кога ги изведоа надвор од градот, еден од нив рече: „Спасувај се и спаси ја душата своја; и не обѕрнувај се назад, не запирај никаде во оваа околина! Бегај на оној рид, за да не загинеш.”
18. А Лот рече: „Ти се молам, Господи!
19. Еве, слугата Твој најде милост пред Тебе, и милоста Твоја е голема, што ја направи спрема мене, оти ми го спаси животот; но јас не можам да се спасам на ридот, бидејќи ќе ме стигне злото и ќе загинам.
20. Ене, во оној град; доста е близу, да побегнам таму, а местото е мало; таму ќе се спасам, зашто е мал; па ќе останам жив, благодарејќи на Тебе.”
21. А Он му рече: „Еве, ќе те послушам и затоа нема да го уништам градот, за кој рече.
22. Бегај побрзо таму; оти не можам да направам ништо, додека не стигнеш онаму.” Заради ова оној град се нарече Сигор.
23. И кога сонцето огреа по земјата, Лот пристигна во Сигор.
24. Тогаш излеа Господ на Содом и на Гомор од небото дожд од сулфур и оган од Господа од небото.
25. И ги сосипа оние градови и целата околија, и сите жители во тие градови, и сите растенија земни.
26. Но жената Лотова, одејќи по него, погледна назад и се претвори во солен столб.
27. А уредента рано, откако стана, Авраам отиде на местото каде што беше стоел пред Господа;
28. и погледна на Содом и на Гомор и на целата околија и виде: и, ете, се креваше пламен од земјата како чад од печка.
29. Но додека Бог ги унуштуваше градовите во онаа околија, се сети Бог на Авраама, па го изведе Лота од пропаста кога ги сосипуваше Господ градовите, каде што живееше Лот.
30. А Лот излезе од Сигор, и се настани на оној рид со двете ќерки свои; се плашеше да живее во Сигор. Па се насели во пештера со двете ќерки свои.
31. А постарата ѝ рече на помладата: „Нашиот татко е стар, а нема човек во земјава да влезе при нас, како што е обичај по целата земја.
32. Ајде да му дадеме на таткото наш вино, за да се опие; па да легнеме со него, за да го зачуваме потомството на нашиот татко!”
33. И му дадоа вино на татка си во онаа ноќ; и влезе постарата и легна со таткото свој; а тој не сети ни кога легнала таа, ни кога станала.
34. А утредента ѝ рече постарата на помладата: „Ете, ноќеска бев со својот татко. Да го опиеме со ниво и вечерва: па влези и ти легни со него, за да му го запазиме потомството на таткото наш!”
35. И таа ноќ му дадоа на татка си вино; и влезе помладата и спа со него; а тој не узна ни кога таа легнала ни кога станала.
36. И обете ќерки Лотови зачнаа од таткото нивни.
37. И постарата роди син, и го нарече Моав, велејќи од татка ми е. Тој е прататко на Моавците до денес.
38. А и помладата роди син, и го нарече Амон, велејќи: „Син од мојот род.” Од него се Амонците до денешниов ден.

20. Авимелех ја зема Са«ра од Авраама и му ја враќа со подарок.
1. Авраам оттаму тргна на југ, и се настани меѓу Кадес и Сур; и живееше некое време во Герар како придојден.
2. Тогаш велеше Авраам за жената своја Са«ра, дека му е сестра, оти се плашеше да рече дека му е жена, за да не го убијат жителите градски заради неа. А царот герарски Авимелех испрати, и ја зеде Са«ра.
3. Но Бог дојде при Авимелех ноќе во сон, и му рече: „Ете, ќе умреш заради жената, која си ја зел, зашто таа има маж.”
4. А Авимелех не беше се допрел до неа, па рече: „Господи, зар ќе погубиш народ праведен?
5. Нели самиот ми рече – »Сестра ми è – а и таа самата рече »Брат ми è – а јас тоа го направив простосрдечно и со чисти раце.”
6. Тогаш му рече Бог во сонот: „Затоа те задржав да не грешиш пред Мене и не ти допуштив да се допреш до неа.
7. А сега врати му ја на човекот жената негова, зашто е пророк, и ќе се помоли за тебе, и ќе останеш жив. Ако не ја вратиш, знај дека ќе умреш и ти и сите твои.
8. Утредента рано стана Авимелех, и ги повика сите слуги свои, и им го кажа сето тоа да го чујат. И тие многу се уплашија.
9. Тогаш Авимелех го повика Авраама и му рече: „Што направи ти со нас? Што ти згрешив, па сакаше да навлечеш на мене и на царството мое голем грев? Ми го направи она, што никој не го прави.”
10. И уште му рече Авимелех на Авраама: „Што имаше на ум, кога го направи тоа?”
11. А Авраам одговори: „Си помислив дека во ова место нема страв Божји, па ќе ме убијат поради жената моја.
12. А всушност и ми е сестра: по татко, но не и по мајка: и се омажи за мене.
13. А кога ме изведе Господ од домот на мојот татко, јас ѝ реков: направи ми добро и кажи за мене, и во секое место каде што ќе дојдеме: »Брат ми è”
14. Тогаш Авимелех зеде овци, и говеда, и слуги, и слугинки, и му ги даде на Авраама, и му ја врати Са«ра, жената негова.
15. И му рече Авимелех на Авраама: „Еве, земјата моја е пред тебе; и каде што ти е угодно, насели се!”
16. А на Са«ра ѝ рече: „Еве, му дадов на твојот брат илјада сикли сребро: тоа нека ти биде во чест на твоето лице, превез пред очите на сите, кои се со тебе, и пред сите си оправдана.”
17. Авраам, пак, Му се помоли на Бога, и Бог ги исцели Авимелеха, и жената негова, и слугинките негови, и тие почнаа да раѓаат;
18. зашто Господ ги беше затворил сите утроби во домот на Авимелеха поради Са«ра, жената Авраамова.

21. Раѓањето на Исака. Истерување на Исмаила и неговата мајка. Авраамовиот завет со Авимелеха.
1. И Господ милостивно погледна на Са’ра, како што беше рекол, и ѝ направи Господ на Са’ра како што ѝ беше рекол.
2. Са’ра зачна и му роди на Авраама син во староста негова, во време кога што му беше рекол Господ.
3. И Авраам го нарече со името Исак, синот што му се роди, кој му го роди Са’ра.
4. И го обреза Авраам синот свој Исака во осмиот ден, како што му беше заповедал Господ.
5. Авраам имаше сто години кога му се роди синот Исак.
6. Са’ра, пак, рече: „Господ ми нанесе смеа; кој ќе чуе за мене, ќе ми се смее.”
7. И рече: „Кој би рекол дека Са’ра на Авраама ќе му дои деца? Но сепак му родив син во староста негова.”
8. Детето порасна и беше одбиено. А Авраам приреди голема гозба во оној ден кога го одбија Исака, синот негов.
9. Виде Са’ра дека синот на Агара Египтјанката, што му го роди таа на Авраама, се потсмева со нејзиниот син Исак.
10. па му рече на Авраама: „Истерај ја оваа робинка со синот нејзин, зашто синот на оваа робинка не бива да стане наследник со мојот син Исака!”
11. А тоа на Авраама му беше многу тешко, поради синот негов Исмаила.
12. Но Бог му рече на Авраама: „Нека не ти е криво заради детето и робинката! Сè што ќе ти рече Са’ра, послушај го гласот нејзин, зашто по Исака ќе се нарече потомството твое.
13. А и од синот на робинката ќе издигнам голем народ, зашто тој е семе твое.”
14. И Авраам стана утредента рано, зеде леб и мев со вода, и ѝ даде на Агара, ставајќи ѝ го тоа на грб, и детето, па ја отпушти. И таа тргна и се заскита по пустињата Вирсавија.
15. А кога снема вода во мевот, таа го остави детето под еден даб,
16. а самата отиде далеку, колку што со стрела може да се дофрли, и седна спроти него; зашто велеше: „Не можам да ја гледам смртта на моето дете.” И седејќи спроти него од далеку, кога го чу гласот на детето, почна гласно да плаче.
17. Но Бог го чу гласот на детето од местото каде што беше, и ангел Божји ѝ викна на Агара од небото и ѝ рече: „Што ти е, Агаро? Не плаши се, бидејќи Господ го чу гласот на детето оттаму, каде што е.
18. Стани, крени го детето и фати го за рака; оти од него ќе направам голем народ.”
19. И Бог ѝ ги отвори очите, и таа виде извор на жива вода; и отиде, па го наполни мевот со вода, и го напои детето.
20. А Бог беше со детето, и тоа порасна, и заживеа во пустињата, и стана стрелец со лак.
21. Тоа живееше во пустињата Фаран. И мајка му негова му зеде жена од земјата Египетска.
22. Во тоа време Авимелех, со Фихол, војводата негов, му рече на Авраама: „Бог е со тебе во сè што правиш.
23. А сега заколни ми се овде во Бога дека нема да ми напакостиш ни мене, ни на потомството мое, ниту на името мое; туку дека ќе постапуваш добро со мене и со земјата, во која си гостин, како што потапував јас со тебе.”
24. И рече Авраам: „Се заколнувам.”
25. Тогаш Авраам го прекори Авимелеха за изворите водни што ги зедоа слугите Авимелехови.
26. А Авимелех му рече: „Не знам кој го направи тоа; ниту ти ми кажа, ниту, пак, чув за тоа до денес.”
27. А Авраам зеде овци и говеда, и му ги даде на Авимелеха, и тие двајца склопија сојуз.
28. Потоа Авраам одвои седум јагниња од стадото.
29. А Авимелех му рече на Авраама: „Зошто се овие седум јагниња што ги одвои?”
30. Авраам, пак, одговори: „Прими ги од моја рака овие седум јагниња, за да ми бидат сведоштво дека јас сум го ископал оној кладенец.”
31. Затоа она место се нарече Вирсавија, бидејќи тука се заколнаа обајцата.
32. Откако склопија сојуз во Вирсавија, Авимелех со пријателот Охозат и Фихол, војводата негов, се кренаа и се вратија во земјата Филистејска.
33. И Авраам насади шумичка во Вирсавија, и таму го призва името на Господа, Вечниот Бог.
34. Авраам живееше во земјата Филистејска како придојден многу денови.

22. Жртвувањето на Исака. Потврдување на заветот. Нахоровите потомци.
1. По тие настани Бог, искушувајќи го Авраама, рече: „Аврааме!” А тој одговори: „Еве ме!”
2. Бог продолжи: „Земи го сега саканиот син твој Исака, па оди во земјата Морија, и принеси го таму како жртва сепаленица на една горичка што ќе ти ја покажам!”
3. И утредента рано, откако стана, Авраам го оседла ослето свое, зеде со себе двајца од слугите свои и Исака, синот свој; па, откако исцепи дрва за жртвата, се крена, појде и дојде на местото, за кое му рече Бог.
4. На третиот ден, кревајќи ги очите свои, Авраам го здогледа местото оддалеку.
5. И им рече Авраам на слугите свои: „Останете вие овде со ослето, а јас и детето ќе одиме онаму, па откога ќе се помолиме, ќе се вратиме кај вас.”
6. И зеде Авраам дрва за жртвата, му ги натовари на Исака, синот свој, а самиот тој зеде во свои раце огнило и нож; па отидоа обајцата заедно.
7. Тогаш му рече Исак на Авраама, таткото свој: „Татко!” А тој одговори: „Што е, синко!” И рече Исак: „Ете огнило и дрва, а каде е јагнето за жртва?”
8. А Авраам одовори: „Бог ќе си предвиди, синко, јагне за жртва.” И обајцата го продолжија патот заедно.
9. И стигнаа до местото, за кое му беше рекол Бог. Тука Авраам направи жртвеник, и кладе дрва на него, а откако го врза Исака, синот свој, го стави на жртвеникот врз дрвата.
10. Тогаш Авраам ја пружи раката своја и го зеде ножот да го заколе синот свој.
11. Но ангел Господен викна од небото, и рече: „Аврааме! Аврааме!” А тој одговори: „Еве ме!”
12. И ангелот продолжи: „Не кревај рака своја на детето, и не прави му ништо! Еве, сега знам, оти се плашиш од Бога штом не го пожали ни саканиот свој син заради Мене.”
13. И Авраам ги крена очите свои и погледа: а тоа – зад него овен, кој се беше сплеткал со роговите во гасталакот. И Авраам отиде, го зеде овенот и го принесе како жртва сепаленица место синот свој.
14. И го нарече Авраам ова место: „Господ ќе предвиди.” Затоа и денес се вели: „На горичката Господ се јави.”
15. А ангелот Господен повторно го викна од небото Авраама,
16. и рече: „Се колнам во Себе – вели Господ – кога така направи, и не го пожали саканиот свој син заради Мене.
17. Навистина, Јас ќе те благословам и преблагословам, и потомството твое ќе го умножам и преумножам како ѕвездите на небото и како +песокта на морскиот брег! А потомците твои ќе ги завладеат градовите на непријателите свои.
18. И ќе бидат благословени преку потомството твое сите народи на земјата, зашто го послуша гласот Мој.”
19. Тогаш Авраам се врати при слугите свои, и се кренаа, па се вратија заедно во Вирсавија. И се насели Авраам во Вирсавија.
20. По тие настани му јавија на Авраама: „Ете, и Мелха му роди синови на братот твој Нахор!”
21. Уз, неговиот првенец, брат му Вуз, и Камуила, таткото на Арамејците,
22. Хазада, Азава, Фалдеса, Елдафа и Ватуила.
23. А Ватуило ја роди Ревека. Овие осумте му ги роди Мелха на Нахора, братот на Авраама.
24. А неговата наложница, по име Ревма, ги роди овие: Тавека, Гама, Тохоса и Моха.

23. Са’рината смрт и нејзиното погребение.
1. Са’ра поживе сто и дваесет и седум години; тоа се годините на Са’риниот живот.
2. И умре Са’ра во градот Киријат – Арби, а тоа е Хеврон, во земјата Хананска. И дојде Авраам да ја изжали и да ја исплаче.
3. А кога стана Авраам пред покојницата своја, им рече на синовите Хетеови, велејќи:
4. „Странец сум и придојден при вас; дајте ми да имам гроб кај вас, сам да ја погребам покојницата своја.”
5. А синовите Хетеови му одговорија на Авраама, велејќи:
6. „Чуј нè, господару наш; ти си кнез Божји меѓу нас; во најдобриот гроб наш погреби ја покојницата своја; никој меѓу нас нема да ти го одбие гробот свој за да можеш да ја погребеш покојницата своја таму!”
7. Тогаш стана Авраам и му се поклони на народот од земјата на синовите Хетеови,
8. и им рече Авраам, велејќи: „Ако сакате да ја погребам покојницата своја пред очите мои, послушајте ме – речете му за мене на Ефрона, синот Саров.
9. Нека ми ја даде пештерата во Макпела, која е на крајот од нивата негова; за пари нека ми ја даде, колку што чини, за да имам гробноца меѓу вас!”
10. А Ефрон седеше меѓу синовите Хетеови. И му одговори Ефрон Хетеецот на Авраама, пред синовите Хетеови, и тоа гласно, да чујат сите, кои беа во советот од тој град, велејќи:
11. „Не, господару; послушај ме – нивата, и пештерата во неа, ти ја давам; пред синовите на народот мој ти ја подарувам, погреби ја покојницата твоја.”
12. А Авраам му се поклони на народот од таа земја,
13. и му рече на Ефрона гласно, пред сиот народ, велејќи: „Ако сакаш, почуј ме: ќе ти дадам колку што чини нивата, земи од мене, па тогаш ќе ја погребам покојницата своја таму.”
14. А Ефрон му одговори на Авраама и рече:
15. „Господару мој, чуј ме; земјата чини четиристотини сикли сребро; што е тоа за мене и за тебе? Затоа погреби ја покојницата твоја!”
16. И Авраам, откако го ислуша Ефрона, му го измери среброто, што го кажа тој пред синовите Хетеови, четиристотини сикли сребро, како што врвеше тогаш меѓу трговците.
17. И нивата Ефронова во Макпела спроти Мамре, нивата и во пределите наоколу,
18. станаа сопственост на Авраама пред синовите Хетеови, пред сите кои влегуваа во тој град.
19. Потоа ја погреба Авраам Са’ра, жената своја, во пештерата на нивата Макпела спроти Мамре, а тоа е Хеврон, во земјата Хананска.
20. Така Авраам ја придоби од синовите Хетеови нивата и пештерата во неа, за да има сопствена гробница.

24. Исак ја добива Ревека за жена.
1. А Авраам беше веќе стар и во години, Господ го беше благословил во сè.
2. И му рече Авраам на слугата свој, на најстариот во домот негов, кој стоеше над целиот негов имот: „Стави ја раката своја под бедрото мое
3. и ќе те заколнам во Господа Бога на небото и Бога на земјата, дека нема да земеш жена за синот мој од ќерките Хананејски, меѓу кои живеам,
4. туку дека ќе отидеш во земјата моја, каде што се родив, во родот мој, и ќе му доведеш жена на синот мој Исака оттаму.”
5. А слугата му рече: „Можно е девојката да не сака да појде со мене во оваа земја; ќе го одведам ли синот твој во земјата, од која си се иселил?”
6. А Авраам му рече: „Гледај да не го одведеш синот мој таму.
7. Господ, Бог на небесата и на земјата, Кој ме зеде од домот на таткото мој и од земјата, каде што сум роден, и Кој ми рече и ми се заколна, велејќи: »Тебе и на потомството твое ќе му ја дадам оваа земја«, Он ќе испрати ангел свој пред тебе, и ти ќе доведеш жена за синот мој оттаму.
8. Ако, пак, девојката не сака да појде со тебе во оваа земја, тогаш нека ти е проста клетвата моја; само синот мој не праќај го таму!”
9. И ја стави слугата раката своја под бедрото на Авраама, господарот негов, и му се заколна во тоа.
10. Потоа слугата зеде десет камили од камилите на господарот свој, зеде и од драгоценостите на господарот свој со себе, па кога стана, се упати во Месопотамија, во градот Нахоров.
11. И ги остави камилите надвор од градот, покрај изворот, приквечерина кога жените излегуваат да полнат вода.
12. И рече: „Господи, Боже на господарот мој Авраама, испрати ми ја денес во пресрет онаа, која ја барам, и направи му милост на господарот мој Авраама.
13. Еве, јас ќе стојам крај овој извор, и ќерките на градските жители ќе дојдат да налеат вода.
14. И на која девојка ќе ѝ речам – »Наведни ја стомната своја да пијам« – а таа ќе рече – »На, пиј, и камилите твои ќе ги напојам – додека се напивам,« неа си ја определил за слугата твој Исака; и по тоа ќе разберам дека си му направил милост на господарот мој Авраама.”
15. И додека тој уште зборуваше во себе, а ете Ревека, ќерката на Ватуила, синот на Мелха, жената на Нахора, чиј брат е Авраам, дојде со стомната на рамо.
16. А беше многу убава девојка, која човек уште не беше познала. Таа слезе при изворот, ја наполни стомната, па појде угоре.
17. Тогаш слугата излезе пред неа и рече: „Дај ми да се напијам малку вода од стомната твоја!”
18. А таа одговори: „Еве, пиј, господару.” И брзо ја спушти стомната на раката своја, и му даде да пие, чекајќи додека не се напие.
19. Па рече: „И на камилите твои ќе им налеам додека сите не се напијат.”
20. Па брзо ја истури стомната своја во поилото, и пак отрча до изворот да ја наполни, и им налеа на сите камили негови.
21. А човекот ја гледаше со восхит и молкум, но сакаше да узнае дали го благословил Господ патот негов или не.
22. А откако камилите се напоија, човекот изведи златни наушници, тешки поливина сикла, и две гривни за нејзините раце, од десет сикли злато.
23. Ја запраша и рече: „Чија ќерка си? Кажи ми, има ли во куќата на таткото твој место за преноќевање?”
24. А таа му одговори: „Јас сум ќерка на Ватуила, синот на Мелха, која му го роди на Нахора.”
25. И уште рече: „Има при нас многу слама и храна; а и место за ноќевање.”
26. Тогаш човекот се наведна и Му се поклони на Господа,
27. па рече: „Нека е благословен Господ Бог на господарот мој Авраама, Кој не го остави господарот мој без Своја милост и Својата правда спрема господарот мој. Господ ме доведе по прав пат во домот на братот од господарот мој.”
28. Девојката, пак, отрча и сето ова го кажа во домот на мајката своја.
29. А Ревека имаше брат, по име Лаван. Лаван побрза кон човекот крај изворот.
30. Откако ги беше видел наушниците и гривните на рацете од сестрата своја и чул кога сестра му Ревека рече – вака ми рече човекот – тогаш појде кај човекот; а тој стоеше со камилите при изворот.
31. И рече: „Ела ти, кој си благословен од Господа; зошто да стоиш надвор? Јас ја приготвив куќата; а има место и за камилите.”
32. Тогаш човекот влезе во куќата; му ги растоварија камилите, и им дадоа слама и сено – храна на камилите, а му донесоа и вода за нозете негови и за луѓето, кои беа со него.
33. И им поставија леб да јадат. Но тој рече: „Нема да јадам додека не кажам за што сум дојден.” И му рекоа: „Зборувај!”
34. Тогаш рече: „Јас сум слуга Авраамов.
35. Господ го благослови господарот мој многу, та стана голем; и му даде овци и говеда, сребро и злато, и слуги и слугинки, и камили и осли.
36. А Са«ра, жената на господарот мој, под старост му роди син на господарот мој, и тој му го даде целиот свој имот.
37. Мене, пак, ме заколна господарот мој, велејќи – »Немој да му доведеш на синот мој жена од ќерките Хананејски, меѓу кои живеам;
38. туку појди во домот на таткото мој и во родот мој, и земи жена за синот мој.«“
39. А јас му реков на господарот мој: „Можеби девојката не ќе сака да појде со мене!?”
40. А тој ми рече – „Господ, пред чие лице одев, ќе испрати ангел Свој со тебе, и ќе ти го покаже патот твој до целта и ти ќе земеш жена за синот мој од родот мој, од домот на таткото мој.
41. Тогаш ќе ти биде проста клетвата моја, кога ќе отидеш во родот мој; а ако не ти ја дадат, ќе бидеш ослободен од клетвата моја.”
42. И кога дојдов денес при изворот, реков: „Господи, Боже на господарот мој Авраама, ако си ме упатил на прав пат, по кој одам,
43. еве, јас ќе застанам крај изворот, и на девојката, која ќе дојде да налее вода, ќе ѝ речам – »Дај ми да се напијам малку вода од стомната твоја,« –
44. а таа ми одговори – »Еве ти пиј; и на камилите твои ќе им налеам – таа нека биде жена, која што Господ ја определил за слугата Свој Исака; и по ова ќе разберам дека си му направил милост на мојот господар Авраама.”
45. Јас уште не го изреков тоа во срцето свое, а Ревека дојде со стомната на рамо, и слегувајќи на изворот, налеа: а јас ѝ реков – Дај ми да се напијам.«
46. И таа брзо ја спушти стомната на раката свој и рече – »Еве, пиј ти; и камилите твои ќе ги напојам.« – Се напив, и камилите мои ги напои.”
47. Тогаш ја прашав и реков: – »Чија ќерка си?« А таа одговори: – «Јас сум ќерка на Ватуила, синот на Нахора, кого му го роди Мелха. Тогаш ѝ ги ставив наушниците и гривните на рацете нејзини.
48. Па се наведнав и Му се поклонив на Господа; и Го благословив Господа Бога на господарот мој Авраама, Кој ме поведе по правиот пат да ја земам ќерката од братот на господарот за неговиот син.
49. А сега кажете ми: „Ќе му направите ли милост и правда на господарот мој, или не? Ако, пак, не сакате, кажете ми, и јас ќе тргнам надесно или налево.”
50. А Лаван и Ватуило одговорија: „Од Господа дојде ова; ние не можеме да ти кажеме ни лошо, ни добро.
51. Ете, Ревека е пред тебе, земи ја, па оди, и нека му биде жена на синот од твојот господар, како што рекол Господ.”
52. А кога ги чу слугата Авраамов зборовите нивни, Му се поклини на Господа доземи.
53. Потоа слугата извади работи златни и сребрени, и облека, и ѝ ги даде на Ревека; а и на братот нејзин и на мајката нејзина им даде подароци.
54. Па јадеа и пиеја тој и луѓето, кои беа со него, и ноќеваа. А утредента кога станаа, тој рече: „Пуштете ме да се вратам при господарот мој!”
55. А братот нејзин и мајка ѝ рекоа: „Нека остане девојката кај нас макар уште десетина дена, па тогаш одете.”
56. Но тој им рече: „Не задржувајте ме кога Господ го благослови мојот пат; пуштете ме да си одам кај господарот мој!”
57. А тие рекоа: „Да ја викнеме девојката, и да ја прашаме, што ќе рече таа.”
58. И ја повикаа Ревека, па ѝ рекоа: „Сакаш ли да одиш со овој човек?” А таа одговори: „Сакам.”
59. И ја пуштија Ревека, сестрата своја, и слугинките нејзини, со слугата Авраамов и луѓето негови.
60. Ја благословија Ревека и ѝ рекоа: „Сестро наша, да се умножиш на илјади и илјади, и потомството твое да завладее во градовите над непријателите твои!”
61. И стана Ревека со слугинките свои, и се качија на камилите, и тргнаа со човекот. Така слугата ја зеде Ревека и си отиде.
62. А Исак беше дошол во Беер Лахај Рој, зашто живееше во јужниот крај.
63. Приквечер излезе Исак во полето да се прошета, па ги крена очите: а тоа – ете, камилите идат.
64. Ревека, откако ги подигна очите свои и го виде Исака, слезе од камилата
65. и го праша слугата: „Кој е оној човек, што преку полето ни доаѓа во пресрет?” А слугата одговори: „Тоа е господарот мој.” – Тогаш таа зеде превез, па се покри.
66. И му раскажа слугата на Исака сè што беше направил.
67. Тогаш Исак ја одведе Ревека во шаторот на Са«ра, мајката своја, и таа му стана жена, и му омиле.

25. Авраамовиот втор брак, смртта и погребението. Исмаиловото племе. Исав и Јаков. Исав го продава своето првенство.
1. А Авраам зеде втора жена, по име Хетура.
2. И таа му ги роди Зимрана, Јоксана, Медана, Мадијама, Јесвока и Соијена.
3. Јоксан ги роди Темана и Дедана. А Деданови синови беа Рагуил, Навдеил и Асурим, Летусим и Лаудим.
4. А синови Мадијамови: Ефа, Ефер, Ханох, Авид и Елдаг. Сите тие беа синови Хетурини.
5. А Авраам целиот свој имот му го даде на Исака.
6. На синовите, пак, од своите наложници им даде Авраам само подароци, и, уште додека беше жив, ги распрати на исток, во источниот крај – далеку од синот негов Исака.
7. А деновите на Авраамовиот живот, што го поживе, беа сто и седумдесет и пет години.
8. И откако ослабе, умре Авраам во добра старост, сит од животот, и се прибра во родот свој.
9. А го погребаа неговите синови, Исак и Исмаил, во пештерата Макпела, во нивата на Ефрона, синот на Хетеецот Сахар, а која се наоѓаше спроти Мамре;
10. во пештерата на нивата, што ја беше купил Авраам од синовите Хетеови, таму беше погребан Авраам со Са’ра, жената своја.
11. А по смртта Авраамова го благослови Бог Исака, синот негов. Исак живееше, пак, во Беер Лахај Рој.
12. Еве го родословот на Исмаила, синот Авраамов, кого му го роди на Авраама Агара Египтјанката, слугинката на Са’ра.
13. А ова се имињата на синовите Исмаилови, како што ги именуваа во родовите нивни: првенецот Исмаилов е Навајот, па Кидар, Навдеил и Масам,
14. потоа Масма, Дума и Маса,
15. Хадар, Теман, Јетур, Нафес и Кедма.
16. Тоа се синовите Исмаилови, и тоа се имињата според селиштата, шаторите и населбите нивни. Тоа се дванаесетте кнезови над племињата нивни.
17. А деновите на животот Исмаилов се сто триесет и седум години. Потоа ослабе и умре, и се прибра при својот род.
18. Неговите синови живееја од Евилат дури до Сур, источно од Египет, од каде што се оди во Асирија. Тие се населија спроти сите браќа свои.
19. А ова е родословот на Исака, синот Авраамов: Авраам го роди Исака;
20. А Исак имаше четириесет години кога се ожени со Ревека, ќерката на Арамеецот Ватуило од Месопотамија сириска, сестра на Арамеецот Лаван.
21. И Исак Му се помоли на Господа за жената своја, бидејќи таа беше неплодна; и Бог го чу, па Ревека, жената негова, зачна.
22. Но децата се удираа едно со друго во утробата нејзина, и таа рече: „Ако биде така, зошто ми е ова?” И отиде да Го праша Господа.
23. А Господ ѝ рече: „Две племиња има во утробата твоја, и два народа ќе излезат од тебе; едниот народ ќе биде посилен од другиот и поголемиот ќе му служи на помалиот.”
24. И дојде времето да роди, а ете – близнаци во утробата нејзина.
25. Излезе синот првенец црвен, целиот рунтав како руно; и му дадоа име Исав.
26. А потоа излезе брат му, држејќи го Исава со рака за петата; нему му ставија име Јаков. А Исак имеше шеесет години, кога ги роди овие Ревека.
27. И децата пораснаа: Исав стана вешт ловец и љубител на полето, а Јаков беше човек кроток и престојуваше во шаторите.
28. Исак го сакаше Исава, зашто многу му се свиѓаше ловот негов; а Ревека повеќе го сакаше Јакова.
29. Еднаш Јаков зготви јадење, а Исав дојде од полето уморен.
30. И му рече Исав на Јакова: „Дај ми да јадам од тоа црвеникаво, зошто сум уморен.” Оттаму се нарече Едом.
31. Но Јаков му рече на Исава: „Продај ми го денес првородството твое!”
32. А Исав одговори: „Еве, сакам да умрам, па што ќе ми е првородството?”
33. Но Јаков му рече: „Заколни ми се уште сега!” И тој му се заколна. Така Исав му го продаде своето првородство на Јакова.
34. И Јаков му даде на Исава леб и варена леќа, и тој јаде и пи, па стана и си отиде. Така Исав го презре првородството свое.

26. Ветувањето на Исака. Патување. Добри и лоши денови.
1. Но настана глад на земјата покрај оној што беше во Авраамовото време; и Исак отиде при +Авимелеха, царот Филистејски, во Герар.
2. И му се јави Господ и рече: „Не оди во Египет, туку живеј во земјата, кој ќе ти ја покажам.”
3. Настани се во таа замја и Јас ќе бидам со тебе, и ќе те благословам; зашто тебе и на потомството твое ќе ви ја дадам сета таа замја, и ќе ја потврдам клетвата, со која му се заколнав на Авраама, таткото твој;
4. и ќе го умножам потомството твое како ѕвездите на небото, и ќе му ја дадам на потомството твое сета таа замја и ќе се благословат преку потомството твое сите народи земни.
5. Бидејќи татко ти Авраам го послуша гласот Мој и се покоруваше на заповедите Мои, на законите Мои и на наредбите Мои.”
6. И остана Исак во Герар.
7. А луѓето во тоа место прашуваа за жената негова, а тој велеше – »сестра ми е« – оти се плашеше да каже – »Жена ми е« – за да не го убијат луѓето од тоа место заради Ревека, бидејќи таа беше убава.
8. Но откако мина многу време таму, се случи Авимелех, царот герарски, да погледа низ прозорец, и да го види Исака како се шегува со Ревека, жената своја.
9. И го викна Авимелех Исака и му рече: „Па, таа ти била жена; а зошто рече – »Сестра ми е?«“ – А Исак му одговори: „Оти помислив дека ќе загинам поради неа.”
10. Авимелех тогаш му рече: „Што ни направи? Лесно можеше да се случи некој од надвор да легне со твојата жена, и ќе нè воведеше во грев.”
11. И му заповеда Авимелех на сиот народ свој, велејќи: „Кој ќе се допре до овој човек или до жената негова, ќе загине!”
12. И Исак почна да сее во таа земја, и таа година доби стопати повеќе јачмен. Господ го благослови.
13. И човекот се издигна и стануваше сè поголем додека не стана многу богат.
14. И се здоби со многу овци и говеда и ниви, така што Филистејците почнаа да му завидуваат.
15. Па сите извори, што ги беа ископале татковите му слуги при животот на неговиот татко Авраама, Филистејците ги затрупаа со земја.
16. И Авимелех му рече на Исака: „Оди си од кај нас, зашто стана многу посилен од нас!”
17. Тогаш Исак си отиде оттаму, и ги распна шаторите свои во долината Герарска, и се насели таму.
18. И почна Исак да ги откопува изворите, што беа ископани од слугите на Авраама, таткото негов, а кои ги беа затрупале Филистејците по смртта на Авраама, таткото негов; и ги нарече со истите имиња, што им ги беше дал неговиот татко.
19. И копајќи, слугите Исакови во долината Герарска, најдоа извор со жива вода.
20. Па се скараа пастирите Герарски со пастирите Исакови, велејќи: „Водата е наша.” И му кладе име на тој извор Есек, зашто се скараа околу него.
21. Откако замина оттаму, Исак ископа друг извор, и околу него се скараа. Затоа него го нарече Ситна.
22. Тогаш се крена оттаму, и ископа нов извор, а околу него немаше караница; затоа го нарече Реховот, велејќи: „Оти Годпод ни даде простор за да се размножиме во оваа земја.”
23. А оттаму мина тој во Вирсавија.
24. И истата ноќ му се јави Бог, и му рече: „Јас сум Бог на Авраама, таткото твој. Не плаши се, зашто Јас сум со тебе, ќе те благословам и ќе го умножам потомството твое заради Авраама, таткото твој.”
25. И направи тој таму жртвеник, и Го призва името Господово. И таму го распна шаторот свој, а слугите Исакови ископаа извор таму, во долината Герарска.
26. Тогаш дојде при него Авимелех од Герар со Охозат, пријателот свој, и со Фихол, војводата свој.
27. А Исак им рече: „Зошто дојдовте при мене кога ме мразите и ме истеравте од кај вас?”
28. А тие одговорија: „Видовме дека Господ Бог е навистина со тебе, па рековме – да положиме меѓу тебе и нас клетва и да склучиме со тебе сојуз:
29. да не ни правиш зло, бидејќи и ние тебе не те допревме и ти правевме само добро, и те пуштивме да си одиш со мир; и ете, сега си благословен од Господа.”
30. Тогаш тој им приреди гозба; па јадеа и пиеја.
31. А уредента, откако станаа рано, се заколнаа еден на друг, и ги отпушти Исак, и тие отидоа од него со мир.
32. Истиот ден дојдоа слугите Исакови и му кажаа за изворот, што го ископаа, и му рекоа: „Најдовме вода.”
33. И тој го нарече Вирсавија и поради ова и се вика оној град Вирсавија и до ден денешен.
34. А кога имаше Исав четириесет години, се ожени со Јудита, ќерка на Хетеецот Веох, и со Васемата, ќерка на Хетеецот Елон.
35. А тие станаа тегоба за Исака и Ревека.

27. Јаков со измама добива благослов на првороден. Исав работи против својот брат.
1. Кога Исак остаре и му ослабе видот на очите, та не гледаше, го повика постариот син свој Исава, и му рече: „Сине мој!” А тој одговори: „Еве ме.”
2. И рече Исак: „Еве остарев и не го знам денот на смртта.
3. Земи ја сега спремата своја, лакот и стрелите, и излези в поле, и улови ми дивеч!
4. Па зготви ми јадење какво што сакам, и донеси ми да јадам, и да те благослови душата моја, пред да умрам.”
5. А Ревека чу што му рече Исак на синот свој Исава; и Исав отиде в поле да улови дивеч за својот татко.
6. Ревека, пак, му рече на Јакова, помалиот син свој, велејќи: “Ете, го чув татко ти, како разговараше со Исава, братот твој, и дека рече –
7. „Донеси ми дивеч и зготви ми јадење, да јадам, па да те благословам пред Господа, пред да умрам.”
8. Туку сега, синко мој, послушај ме што ќе ти речам:
9. „Оди при стадото и донеси оттаму две млади и добри јаганца; и јас ќе му зготвам јадење од нив, какво што сака;
10. а ти ќе му однесеш на татка ти, и тој ќе јаде, па ќе те благослови таткото твој дури е уште жив.”
11. А Јаков ѝ рече на Ревека, мајката своја: „Но Исав, братот мој, е рунтав, а јас сум човек гладок.
12. Може татко ми да ме попипа, па пред очите негови ќе станам измамник, и место благослов ќе навлечам врз себе проклетство.”
13. А мајка му одговори: „Проклетството твое, синко, нека падне на мене; само послушај ме, и оди, па донеси ми!”
14. Тогаш тој отиде, зеде и ѝ донесе на мајка си своја; а мајка му негова зготви јадење, какво што јадеше татко му.
15. Па потоа ја зеде Ревека најубавата облека на постариот син Исава, што беше кај неа дома, и го облече Јакова, помладиот нејзин син,
16. а рацете негови и голиот врат му го обложи со јарешки кожички.
17. И му го даде на Јакова, синот свој, в раце јадењето и лебот, што го беше зготвила.
18. А тој влезе при татка си и му рече: „Татко!” А тој одговори: “Еве ме! Кој си ти, синко?”
19. Јаков, пак, му рече на татка си: „Јас сум Исав, твојот првороден син; направив, како што ми рече; стани, седни и јади од ловот мој, па да ме благослови душата твоја.”
20. А Исак му рече на синот свој: „Кога толку бргу најде, синко мој?” А тој одговори: „Господ, твојот Бог, беше милостив.”
21. Тогаш му рече Исак на Јакова: „Дојди поблизу, синко мој, да те попипам и да видам дали си ти, синот мој Исав, или не!”
22. И пристапи Јаков до Исака, таткото свој, а тој го попипа, па рече: „Гласот е глас на Јакова, но рацете се раце Исавови.”
23. И не го позна, зашто рацете му беа како рацете на Исава, братот негов, рунтави. И го благослови,
24. и му рече: „Ти ли си синот мој Исав?” А тој одговори: „Јас сум.”
25. Тогаш рече: „Дај ми сега, синко, да јадам од ловот твој, па да те благослови душата моја.” И му даде и тој јаде; па му донесе и вино, и пи.
26. Потоа Исак, таткото негов, му рече: „Приближи се до мене и целивај ме, синко!”
27. И тој пристапи и го целива; Исак го почувствува мирисот од облеката негова, и го благослови, велејќи: „Еве, мирисот на синот мој е како мирис од полето, што го благословил Господ.
28. Бог нека ти даде роса небеска и родна земја: многу пченица и вино во изобилие!
29. Народи да ти слугуваат и кнезови да ти се клањаат! Да бидеш господар над братот свој и да ти се клањаат синовите на таткото твој! +Проклет да биде оној, што тебе те проколнува, а благословен – оној што тебе ќе те благословува!”
30. Па откако Исак го благослови Јакова, и Јаков отиде од Исака, таткото свој, во тој час дојде од лов Исав, братот негов.
31. И тој му зготви јадење и му однесе на татка си, и му рече: “Стани, татко, и јади од она што синот твој улови, за да ме благослови душата твоја!”
32. И Исак, таткото негов, му рече: „Кој си ти?” А тој рече: „Јас сум синот твој, првородениот Исав.”
33. Тогаш Исак премногу се возбуди и рече: „А кој беше оној, кој уловил лов и ми донесе од сè, и јас јадев, пред да дојдеш ти, и го благословив? Тој и ќе остане благословен.”
34. А кога ги чу Исав зборовите на таткото негов, извика на сиот глас и многу се нажали, па рече: „Благослови ме и мене, татко!”
35. А тој му одговори: „Дојде братот твој со измама, и го зеде твојот благослов,”
36. Исав, пак, рече: „Сигурно затоа му е името Јаков, еве веќе двапати ме истисна. +Првородството ми го зеде, а сега и благословот ми го зеде. И му рече – Исав на татка си: „Не остави ли благослов и за мене?”
37. И Исак одговори и му рече на Исава: „Него веќе го поставив за господар над тебе; и сите браќа негови ги определив да му бидат слуги; со жито и вино го обдарив; а што да направам сега, синко, со тебе?”
38. Но Исав му рече на татка си: „Зар само еден благослов има кај тебе, татко? Благослови ме и мене, татко!”. Бидејќи Исак молчеше, Исав извика на сиот глас и заплака.
39. Тогаш Исак, таткото негов, одговарајќи му рече: „Ете, домот твој ќе биде од плодна земја и од роса небеска одозгора.
40. Од мечот свој ќе живееш, и на брата ти ќе му служиш; но еднаш, кога ќе се побуниш, ќе го стресеш јаремот негов од вратот свој.”
41. Тогаш Исав го намрази Јакова поради благословот, со кој го беше благословил татко му; и си рече Исав во срцето свое: „Се наближуваат деновите на оплакувањето за таткото мој; тогаш ќе го убијам Јакова, братот мој.”
42. И ѝ кажаа на Ревека зборовите од Исава, постариот нејзин син, а таа испрати, па го повика Јакова, помалиот син нејзин, и му рече: „Братот твој Исав се заканува дека сака да те убие.
43. Затоа, синко, послушај ме сега: – Стани и бегај во Месопотамија кај Лавана, братот мој, во Харан,
44. и живеј при него некое време, додека му минат гневот и лутината на братот твој;
45. и додека тој не заборави што си му направил. А тогаш, јас ќе пратам, да те доведат оттаму. Зошто да останам без вас днајцата во еден ден?”
46. А на Исака Ревека му рече: „Ми омрзна животот поради ќерките хетејски. А ако земе Јаков жена од ќерките хетејски, тогаш зошто ми е животот?”

28. Бегање од Харан. Небески скали.
1. Затоа Исак го повика Јакова, го благослови, и му заповеда, велејќи: „Немој да земеш жена од ќерките хананејски!
2. Стани, па оди во Месопотамија, во домот на Ватуила, таткото на мајката твоја, и оттаму земи си жена, од ќерките на +Лавана, вујкото твој.
3. А мојот Бог, Кој е семоќен, нека те благослови, и нека те издигне и нека те умножи, та од тебе да настанат многи народи;
4. да ти го даде благословот на Авраама, мојот татко, тебе и на потомството твое со тебе, за да ја наследиш земјата, во која си придојден, а која Бог му ја даде на Авраама!”
5. Така Исак го испрати Јакова, и тој отиде во Месопотамија при Лавана, синот на Ватуила Арамеецот, кај братот на Ревека, мајката на Јакова и Исава.
6. Кога Исав виде како Исак го благослови Јакова и го испрати во Масопотамија арамејска, оттаму да се ожени, и како благословувајќи го, му заповеда: „Немој да се ожениш со некоја од ќерките хананејски”,
7. и дека Јаков го послуша таткото свој и мајката своја, и отиде во Месопотамија;
8. увиде Исав дека ќерките хананејски не му се по волја на Исака, таткото негов,
9. па затоа отиде кај Исмаила, и покрај жените свои ја зеде за жена Маелета, ќерката на Исмаила, синот Авраамов, сестра Навајотова.
10. Јаков, пак, ја напушти Вирсавија и отиде во Харан,
11. па најде едно место, и таму преноќева, бидејќи сонцето беше зашло. И зеде еден камен од тоа место, и си го кладе под главата, па заспа на тоа место.
12. И виде сон: ете, скала стои на земјата, а со врвот допира до небото, и Ангели Божји се качуваа по неа и слегуваа.
13. А ете, Господ стоеше на неа, Кој му рече: „Јас сум Господ Бог на таткото твој Авраама и Бог Исаков, не плаши се. Оваа земја, на која спиеш, тебе ќе ти ја дадам и на потомството твое;
14. а потомството твое ќе биде колку песокта на земјата; ти ќе се рашириш на запад и на исток, и на север и на југ, и сите племиња на земјата ќе се благословуваат со тебе и во +потомството твое.
15. И еве, Јас сум со тебе, и ќе те пазам секогаш каде и да појдеш, и ќе те вратам во оваа земја, и нема да те оставам сè додека не го извршам она што сум ти рекол.”
16. А кога се разбуди Јаков од сонот, си рече: „Сигурно е Господ на ова место; а јас не знаев!”
17. Се уплаши и рече: „Колку е страшно ова место! Не е друго, а е дом Божји, ова е вратата небеска!”
18. И стана Јаков утредента рано, го зеде каменот, што го беше ставил под глава, и го постави како спомен, па го прелеа со масло.
19. И тоа место Јаков го нарече Ветил, односно дом Божји; а порано името на овој град му беше Луз.
20. И се зарече Јаков, велејќи: „Ако Господ Бог биде со мене и ме запази на овој пат, по кој одам, и ако ми даде леб да јадам и облека да се облекувам,
21. и се вратам здрав во домот на таткото мој, и ми биде Господ Бог мој,
22. тогаш овој камен што го поставив за спомен ќе ми биде дом Божји. И од сè, што ќе ми дадеш, ќе Ти давам Тебе дел десетти.”

29. Јакововото служење кај Лавана и бракот.
1. Тогаш се крена Јаков и отиде во земјата на исток, кај Лавана, синот на Ватуила Арамеецот, братот на Ревека, мајката на Јакова и Исава.
2. Одеднаш забележа во полето извор; и ете три стада овци лежеа околу него, бидејќи на тој извор се поеја стада. Но голем камен имаше над отворот од изворот.
3. И се собираа таму сите стада, го иставаа каменот од отворот на изворот и ги напојуваа овците, а потоа пак го ставаа каменот над отворот од изворот на неговото место.
4. Јаков им рече: „Од каде сте вие, браќа?” Тие одговорија: „Од Харан сме.”
5. А тој им рече: „Го познавате ли Лавана, синот Нахоров?” Тие рекоа: „Го познаваме.”
6. Тој пак ги праша: „Здрав ли е?” Рекоа: „Здрав е, и еве Рахил, ќерката негова, иде со стадото.”
7. И тој рече: „Ете, уште е рано и не е време добитокот да се прибира. Напојте ги овците, па одете и пасете ги!”
8. А тие рекоа: „Не можеме, додека не се соберат сите стада, за да се истави каменот од отворот над изворот, па тогаш ќе ги напоиме овците.”
9. Додека тој уште зборуваше со нив, дојде Рахил со стадото од таткото нејзин, бидејќи таа ги пасеше овците.
10. А кога ја виде Јаков Рахил, ќерката Лаванова, братот на мајка си, и стадото на Лавана, братот на мајка си, пристапи Јаков и го истави каменот од отворото на изворот, и го напои стадото на вујка си Лавана.
11. И ја целива Јаков Рахил, па извика и заплака.
12. Потоа ѝ кажа на Рахил дека тој му е род на таткото нејзин и дека е син на Ревека, а таа оттрча, па го извести таткото свој.
13. А кога чу Лаван за Јакова, синот на неговата сестра, му излезе во пресрет, го прегрна и бакна, и го воведе во својот дом. А тој остана при него цел месец.
14. Лаван, пак, му рече: „Ти си навистина коска од моите коски и од мојата плот!” И тој остана при него цел месец.
15. Тогаш му рече Лаван на Јакова: „Зарем бесплатно ќе ми служиш оти си ми род? Кажи ми, која да ти биде платата?”
16. А Лаван имаше две ќерки: на постарата ѝ беше името Лија, а на помладата Рахил.
17. На Лија очите и беа болникави, а Рахил имаше убава става и убаво лице.
18. На Јакова му омиле Рахил, па рече: „Ќе ти служам седум години за Рахил, твојата помала ќерка.”
19. Тогаш Лаван рече: „Подобро тебе да ти ја дадам, отколку на друг; остани при мене!”
20. И отслужи Јаков за Рахил седум години, и тие му се причинија како неколку дена, зашто ја сакаше.
21. И му рече Јаков на Лавана: „Дај ми ја жената, зашто дојде времето да влезам при неа!”
22. И ги повика Лаван сите луѓе од тоа место и направи сведбена гозба.
23. А вечерта ја зеде Лаван Лија, ќерката своја, и ја воведе кај Јакова, и Јаков влезе при неа.
24. И Лаван ѝ ја даде Зелфа, слугинката своја, на Лија, ќерката своја, за да ѝ биде слугинка.
25. А кога настана утрото, се виде дека тоа била Лија, па му рече Јаков на Лавана: „Што ми направи? Нели за Рахил ти слугував? Зошто ме измами?”
26. А Лаван му рече: „Не бива во нашето место да се омажи помалата пред постарата.”
27. Помини оваа седмица со неа, па ќе ти ја дадам и другата, за која ќе ми слугуваш други седум години.”
28. И Јаков направи така, и помина со неа една седмица. Потоа му ја даде Лаван за жена Рахил, ќерката своја.
29. И ѝ ја даде Лаван слугинката своја Вала на Рахил, ќерката своја, за да ѝ биде слугинка.
30. Тогаш Јаков влезе при Рахил. И Рахил повеќе ја засака отколку Лија. И така му служеше на Лавана уште други седум години.
31. Кога виде Господ Бог, пак, дека Лија не е сакана, ѝ ја отвори утробата нејзина, а Рахил остана неплодна.
32. Лија зачна и му роди син на Јакова, и го нарече Рувим, велејќи: „Господ милостивно погледна на смирението мое, сега ќе ме засака мажот мој.”
33. И пак зачна, и роди син, па рече: „Господ чу дека не сум сакана, па ми го даде и овој.” И го нарече Симеон.
34. И одново зачна, пак роди син и рече: „Сега веќе ќе ми се наклони мажот мој, оти му родив три сина!” Затоа му стави име Левиј.
35. А кога пак зачна, и роди син, рече: „Сега ќе го восфалам Господа!” Затоа го нарече Јуда. И престана да раѓа.

30. Јакововиот благослов во деца и богатство.
1. Рахил, гледајќи дека не му раѓа деца на Јакова, ѝ позавиде на сестрата своја, па му рече на Јакова: „Дај ми деца, ако не – јас ќе умрам!”
2. А Јаков се налути на Рахил, и ѝ рече: „Зар јас сум тој, а не Бог, што не ти дал плод на утробата?”
3. И му рече Рахил на Јакова: „Ене ја слугинката моја Вала; влези при неа; нека ми роди таа в скут, па јас ќе имам деца од неа.”
4. И му ја даде Вала, слугинкака своја, за жена, и Јаков влезе при неа.
5. И Вала зачна, и му роди на Јакова син.
6. А Рахил рече: „Бог ми пресуди и го чу гласот мој, та ми даде син.” Затоа му стави име Дан.
7. И Вала, слугинката на Рахил, пак зачна, и му роди втор син на Јакова.
8. А Рахил рече: „Ми помага Бог. Жестоко се борев со сестрата моја, но победив.” И му кладе има Нефталим.
9. А Лија, гледајќи дека престана да раѓа, ја зеде слугинката своја Зелфа и му ја даде на Јакова за жена; и тој влезе при неа.
10. И зачна Залфа, слугинката на Лија, и му роди на Јакова син;
11. Тогаш Лија рече: „Дојде честа моја.” Па го нарече Гад.
12. И пак зачна Зелфа, слугинката Лиина, и му роди на Јакова и втор син.
13. И рече Лија: „Блазе мене, зашто блажена ќе ме наречуваат жените!” Затоа му стави име Асир.
14. А кога се жнееше пченицата, излезе Рувим во полето и најде мандрагори, па ѝ ги донесе на Лија, мајката своја. А Рахил ѝ рече на Лија, сестрата своја; „Дај ми од мандрагорите на синот твој!”
15. Лија, пак, рече: „Малку ли ти беше што ми го зеде мажот? Сакаш да ми земеш и од мандрагорите на синот мој? Рахил ѝ одговори: „Тогаш нека легне ноќеска со тебе за мандрагорите од синот твој.”
16. И вечерта, кога Јаков се враќаше од полето, му излезе Лија во пресрет и рече: „Влези при мене, зашто те откупив за мандрагорите од синот мој!” И легна тој со неа таа ноќ.
17. А Бог ја послуша Лија, и таа зачна, па му го роди на Јакова петтиот син.
18. И рече Лија: „Бог ми даде награда, затоа што му ја дадов слугинката своја на мажот мој.” И му даде име Исхар, што значи награда.
19. И пак зачна Лија, и му го роди на Јакова шестиот син.
20. И рече Лија: „Бог ме награди со убав дар, па можеби сега ќе ме засака мажот мој, бидејќи му родив шест синови.” Затоа го нарече Завулон.
21. Потоа роди ќерка и ѝ стави име Дина.
22. Но Бог си спомна и за Рахил. И ја услиша Бог, па ја отвори утробата нејзина.
23. Таа зачна и му роди на Јакова син, па рече Рахил: „Бог го отстрани од мене срамот мој.”
24. И му даде име Јосиф, велејќи: „Бог ќе ми даде и друг син.”
25. А кога Рахил го роди Јосифа, му рече Јаков на Лавана: „Пушти ме и ќе си одам во моето место и во својата земја.
26. Дај ми ги жените мои, и децата мои, за кои ти служев, и да си одам; а ти знаеш како ти служев.”
27. Лаван му рече: „Немој, ако сум нашол милост пред тебе. Гледам дека Бог ме благослови поради тебе.”
28. И уште рече: „Барај плата, колку што сакаш, и јас ќе ти дадам.”
29. А Јаков му одговори: „Ти знаеш како ти служев и колку многу ти се зголеми добитокот со мене;
30. оти малку беше она, што го имаше, додека не дојдов јас; но многу се намножи, бидејќи Господ Бог те благослови кога дојдов јас. Па кога и јас за себе така куќа ќе куќам?”
31. И му рече Лаван: „Што бараш да ти дадам?” А Јаков одговори: „Не треба ништо да ми дадеш. Но направи онака како што ќе ти кажам, а јас, пак, ќе го пазам стадото твое и понатаму.
32. Ќе го обиколам денес целото стадо твое и оддели секоја шарена овца и секоја црна и секоја шарена и пружеста коза. И тоа нека биде платата моја!”
33. Така после ќе ми посведочи справедливоста моја пред тебе кога ќе дојдеш да ја провериш наградата моја: ако се најде тогаш меѓу моите овци која не е црна или шарена, и меѓу козите мои, која не е шарена или пружеста, значи крадена е.”
34. Лаван му рече: „Нека биде, како што рече!”
35. И ги оддели Лаван истиот ден јарците пружести и шарени и сите кози црвеникави и шарени – секоја на која имаше нешто бело и сите црни овци, па им ги предаде на синовите свои.
36. И определи растојание од три дена одење меѓу себе и Јакова. А Јаков го пасеше другиот ситен добиток на Лавана.
37. И зеде Јаков зелени прачки тополови, бадемови и јаворови, па изрежа Јаков пруги, откако ја извади кората до беликата,
38. и ги стави така изрезаните прачки во коритата од поилата, каде што доаѓаа овците да пијат, а бидејќи стоката зачнуваше, кога доаѓаше на вода,
39. овците, гледајќи во прачките зачнуваа, па се раѓаа овци белузлави, дамкичави и шарени.
40. И Јаков ги одделуваше и овците, и им ги свртуваше главите кон шареното и сето црно стадо на Лавана; а своето стадо го одделуваше и не го мешаше со стадото Лаваново.
41. И секогаш кога зачнуваше силниот добиток, Јаков ги ставаше прачките во поилата пред очите на добитокот, за да се пари гледајќи во прачките.
42. А кога се пареше слабиот добиток, тогаш не ги ставаше. И го оставаше слабиот за Лавана, а силниот – за Јакова.
43. И така тој човек се збогати многу, многу, та имаше многу ситен добиток и крупен, слугинки и слуги и камили и осли.

31. Јакововото бегање со своите. Мирење со Лавана.
1. Во тоа време чу Јаков дека синовите Лаванови зборуваат: „Јаков зеде сè, што беше на нашиот татко, и од она што беше на нашиот татко, го доби тоа цело богатство.
2. И виде Јаков дека лицето на Лавана не е спрема него како вчера и завчера.
3. И му рече Господ на Јакова: „Врати се во земјата на таткото свој и во родот свој; и Јас ќе бидам со тебе!”
4. Тогаш испрати Јаков, и ги повикаа Рахил и Лија од полето, каде што беше стадото,
5. и им рече: „Гледам дека лицето на вашиот татко не е спрема мене како вчера и завчера; но Бог на таткото мој беше со мене.
6. Вие самите знаете дека на вашиот татко му служев со сета своја сила,
7. а таткото ваш ме лажеше и десетпати ми ја мени платата, но Бог не му дозволи да ми направи зло.
8. Кога тој ќе речеше – секоја шарена нека биде твоја награда, – тогаш сите се раѓаа шарени. А кога ќе речеше – секоја пружеста да ти биде плата – тогаше сите се раѓаа пружести.
9. Така Бог го одзеде добитокот од вашиот татко и ми го даде мене.
10. Еднаш, кога се пареше доботокот, ги кренав очите мои и видов сон, а тоа – овните и јарците што скокаа на овците и козите беа пружести, наместа бели и шарени.
11. И ангел Божји ми рече во сонот: „Јакове!” А јас одговорив: „Еве ме!”
12. А тој рече: „Крени ги очите твои и погледај, овните и јарците што скокаат на овците и козите, се пружести, со бели дамки и шарени; оти гледам сè што ти прави Лаван.
13. Јас сум Бог, Кој ти се јави во Ветил, каде што го прели каменот и ми направи таму завет; стани сега и оди си од оваа земја, и врати се во родниот крај и ќе бидам со тебе.”
14. Тогаш одговорија Рахил и Лија, и му рекоа: „Дали имаме уште некаков дел од наследството во домот од таткото наш?
15. Зарем не нè сметаше како туѓинки? Тој нè продаде и го изеде нашето сребро.
16. Сето ова богатство и слава, што му ги зеде Бог на таткото наш, ќе биде наше и на нашите деца. Затоа сега прави онака како што ти рекол Бог.”
17. И се крена Јаков, па ги качи децата свои и жените свои на камили;
18. и го зеде со себе сиот свој добиток, и целото свое богатство, што го беше придобил во Месопотамија, за да појде кај Исака, таткото негов, во земјата Хананска.
19. А Лаван беше отишол да ги стриже овците свои; тогаш Рахил му ги украде идолите на таткото свој.
20. И Јаков затаи од Лавана Арамеецот, не јавувајќи му дека ќе си оди.
21. И си замина тој со целото богатство свое, и се крена и премина преку реката, па се упати кон гората Галад.
22. На третиот ден му јавија на Лавана Арамеецот дека Јаков побегнал.
23. И ги зеде со себе синовите и браќата свои, па тргна по него во потера, и по седум дена го стигна во гората Галад.
24. Но Бог му дојде на Лавана Арамеецот ноќе во сон, и му рече: „Пази се, не зборувај му на Јакова лошо!”
25. И го настигна Лаван Јакова; а Јаков ги беше распнал шаторите свои во гората. А и Лаван исто така ги распна со сродниците свои во гората Галад.
26. И Лаван му рече на Јакова: „Што направи? Зошто ме излага и ги одведе ќерките мои, како со оружје грабнати?
27. Зошто тајно избега и скришум отиде од мене? Ако ми кажеше, јас ќе те испратев со веселба и со песни, со тимпани и гусли?
28. Ти не ме удостои дури ни да ги бакнам внуците мои и ќерките мои? Постапи навистина неразумно.
29. Сега можам да постапам лошо со тебе. Но Бог на вашиот татко ми рече ноќеска, велејќи: – »Пази се, на Јакова не зборувај му лошо.«
30. Оди си, значи, кога толку си се зажелел да се најдеше во куќата таткова – но зошто ги украде идолите мои?”
31. А Јаков му одговори на Лавана и рече: „Се плашев, оти помислив дека насила ќе ми ги грабнеш ќерките свои од мене, и сè мое.”
32. И рече Јаков: „Кај кого ќе ги најдеш идолите твои, тој нека не живее повеќе; пред нашите сродници барај го она, што е твое кај мене.” Но тој ништо не најде кај него, а Јаков, пак, не знаеше дека Рахил, жената негова, ги украла.
33. И влезе Лаван и ги пребара во шаторот на Јакова и во шаторот Лиин и во шаторот на двете робинки, и не ги најде. Па, откако излезе од шаторот на Лија, влезе во шаторот на Рахил.
34. А Рахил беше ги зела идолите и ги сокрила под седлото на една од камилите и беше седнала на нив.
35. А таа му рече на таткото свој: „Немој да се налутиш, господару мој, што не можам да станам пред тебе, оти го имам она што е кај жените обично. И ги бараше Лаван по целиот шатор, но не ги најде идолите свои.
36. И Јаков се налути, па се скара со Лавана и, велејќи, му рече: „Што сум направил, што сум згрешил, па толку жестоко ме гониш?
37. Ги пребара сите работи мои, и што најде од куќата твоја? Покажи овде пред моите и пред твоите сродници, и тие нека пресудат меѓу нас двајцата.
38. Еве, дваесет години бев кај тебе: овците твои и козите твои не се јаловеа; а овни од твоето стадо не јадев.
39. Што ќе заколеа ѕверовите, не ти го носев, сам го надоместував; од мене го бараше она, што ќе беше загубено дење или ноќе.
40. Дење ме изнуруваше горештината, а ноќе мрзнев; и сонот ми бегаше од очите.
41. Такви ми беа дваесетте години во твојата куќа. Ти служев четиринаесет години за двете ќерки твои и шест години за овците твои, и платата ми ја измени десетпати.
42. Да не беше со мене Бог на мојот татко, Бог Авраамов, и стравот од Исака со мене, ти секако би ме отпуштил празен. Но Бог ја виде мојата неволја и трудот на рацете мои, па те прекори вчера.”
43. А Лаван му одговори на Јакова и рече: „Ќерките се мои ќерки; децата се мои деца, добитокот е мој добиток и, сè што гледаш, сè е мое и на ќерките мои; па можам ли нешто да им направем ним и на децата што ги родија тие?
44. Туку ајде да склучиме сојуз јас и ти, и тоа нека биде сведоштво меѓу мене и тебе!” А Јаков му рече: „Никого нема со нас. Бог е сведок меѓу мене и тебе.”
45. Тогаш Јаков зеде камен и го постави за спомен.
46. И им рече Јаков на сродниците свои: „Соберете камења!” И Насобраа камења и ги нафрлија на куп, и јадеа таму на купот. Му рече Лаван: „Оваа грамада денес сведочи меѓу мене и тебе.”
47. Лаван го нарече купот Јегар – Сахадут, односно грамада сведоштво. А Јаков го нарече Галад, т.е. грамада сведок.
48. И му рече Јаков на Лавана: „Овој куп и овој камен што го поставив меѓу мене и тебе ќе сведочи пред мене и тебе и затоа се нарече со името Галад.”
49. А се нарече и Миспа, оти Лаван рече: „Нека гледа Бог на мене и на тебе, откако ќе се разделиме еден од друг.
50. Ако постапуваш со ќерките мои лошо или ако земаш други жени покрај ќерките мои, тоа, иако нема човек да биде меѓу нас да гледа, ете, Бог е сведок меѓу мене и тебе.”
51. И уште му рече Лаван на Јакова: „Еве го овој куп, еве го овој споменик, што го поставив меѓу тебе и мене;
52. овој спомени нека биде сведок дека ниту јас нема да мина преку овој куп кај тебе, ниту ти кај мене ќе минеш преку овој куп и преку овој споменик за лошо.
53. Бог Авраамов и Бог Нахоров, нека суди меѓу нас!” И Јаков се заколна во – +стравот на неговиот татко Исака.
54. Тогаш Јаков закла жртва во гората, и ги повика сродниците свои; и тие јадеа, пиеја и ноќеваа во гората.
55. А утрина стана Лаван, и ги бакна внучињата и ќерките свои, и ги благослови; па се врати Лаван и отиде во своето место.

32. Средбата на Јакова со ангели. Неговиот страв од Исава. Молитва и борба. Името Израил.
1. И Јаков тргна по својот пат и виде војска Божја спроти него; и го сретнаа ангели Божји.
2. А кога ги виде, Јаков рече: „Ова е Божја војска.” И затоа местото го нарече Маханаим.
3. И прати Јаков пред себе гласници кај Исава, братот негов, во земјата Сеир, во крајот Едомски.
4. Па им заповеда и рече: „Вака речете му на господарот мој Исава: – »Еве што вели слугата твој Јаков: бев при Лавана и досега се задржав таму;
5. а имам волови, осли и ситен добиток, слуги и слугинки; затоа испратив да го известат господарот мој Исава; не би ли нашол слугата твој милост пред тебе?«“
6. И се вратија гласниците кај Јакова и му рекоа: „Отидовме при братот твој Исав, и ете тој ти доаѓа во пресрет со четиристотини души.”
7. А Јаков се уплши многу и се загрижи; па ги раздели во две групи своите луѓе што беа со него, и овците, и воловите, и камилите.
8. И рече Јаков: „Ако Исав удри на едната група и ја разбие, можеби втората ќе се спаси.”
9. И пак рече Јаков: „Боже на таткото мој Авраама, Боже на таткото мој Исака, Господи Боже, Ти, Кој ми рече – »Врати се во земјата каде што си роден, и Јас ќе ти бидам добротвор!« –
10. Не сум заслужил толкава милост и толкава вера што му ја направи на слугата Твој; зашто само со стап го минав овој Јордан, а сега сум господар на два табора.
11. Спаси ме од рацете на братот мој, од рацете Исавови, оти се плашам од него да не би, кога ќе дојде да ме убие мене, да ги убие и мајките и децата.
12. А Ти рече – »Навистина Јас ќе ти бидам добротвор, и ќе направам потомството твое да биде како песокта морска, кое од множество не ќе може да се изброи.«
13. И преноќева таму таа ноќ, и зеде од сè она што му беше при рака, па му испрати дарови на својот брат Исава:
14. двесте кози со двесте јарци, двесте овци со двесте овни,
15. триесет камили родилки со камилчиња, четириесет крави и десет јуниња, дваесет ослици и десет осли.
16. И им ги предаде на слугите свои, секое стадо посебно. Па им рече на слугите свои: „Врвете пред мене и оставајте доволно растојание меѓу едното стадо и другото!”
17. И му заповеда на првиот, велејќи: „Ако те сретне Исав, братот мој, и те праша, велејќи: – »Чиј си?« – и – »Каде одиш?« – и – «Чие е тоа што го тераш пред тебе?«
18. А ти кажи – »На слугата твој Јакова, а ова му го испраќа како дар на господарот свој Исава, и ете, и самиот доаѓа по нас.«
19. Што му заповеда на првиот, така направи и на вториот и на третиот и на сите што одеа по стадата, и рече: „Така кажете му на Исава, кога ќе го сретнете.”
20. И уште рече: „Ете, Јаков слугата твој, доаѓа по нас.” Оти си велеше; „Ќе го ублажам со даровите што одат пред мене, па ќе му го видам тогаш лицето; можеби, и ќе ме прими.”
21. Така даровите тргнаа пред него, а тој преноќева таа ноќ кај таборот свој.
22. И ноќта стана, па откако ги зеде обете жени свои и двете робинки и единаесетте синови свои, го премина потокот Јавок.
23. А откако нив ги зеде и ги преведе преку потокот, пренесе и сè друго што имаше.
24. А кога остана Јаков сам, тогаш некој се бореше со него до зори.
25. И кога виде дека не може да го совлада, се допре до бедрото, така што на Јакова му се измести колкот од зглобот додека се бореше со Него.
26. Па тогаш рече: „Пушти Ме веќе, зора е!” Но Јаков одговори: “Нема да Те пуштам, додека не ме благословиш.”
27. И му рече: „Како се викаш?” А тој одговори „Јаков”.
28. Тогаш му рече: „Отсега името нема да ти биде Јаков, туку Израил ќе е името твое; зашто храбро се бореше и со Бога, па и со луѓето силен ќе бидеш.”
29. А Јаков праша и рече: „Кажи ми го името Твое!” А Он одговори: „Зошто прашуваш за името Мое, кое е чудно?” И го благослови таму.
30. И Јаков го нарече она место со името Фануил, зашто, рече; „Бога го видов лице в лице, и душата моја се спаси.”
31. А сонцето беше изгреало кога го мина Фануил, и накривнуваше поради колкот.
32. Затоа синовите Израилеви не ја јадат жилата кај зглобот од бедрото се до денешен ден, бидејќи зглобот на бедрото од Јакова му беше исчашен во тетивата.

33. Измирување на Јакова со Исава. Јаков се населува во Сихем.
1. И погледа Јаков со очите свои, па виде, ете Исав, братот негов доаѓа, и со него четиристотини луѓе. И ги раздели децата на Лија, и на Рахил и на двете слугинки.
2. И ги постави слугинките со нивните деца напред, а Лија и нејзините деца зад нив; додека Рахил со Јосифа беа последни.
3. А самиот тој излезе прв пред нив и седумпати се поклони доземи, додека не дојде до братот свој.
4. Исав истрча пред него и го прегрна, па му се обеси околу вратот и го бакна, и обајцата заплакаа.
5. Исав, пак, кревајќи ги очите, ги виде жените и децата, па рече: „Кои ти се овие?” А Јаков одговори: „Деца, со кои Бог го помилува слугата твој.”
6. Тогаш пристапија слугинките со децата свои, и се поклонија.
7. Потоа пристапи Лија и децата нејзини, и се поклонија; а најпосле пристапија Јосиф и Рахил, и се поклонија.
8. А Исав рече: „Зошто ти е сите оние луѓе, што ги сретнав?” Јаков одговори: „Да најдам милост пред очите на господарот мој.”
9. Исав, пак, рече: „Има, брате, при мене доста; нека ти остане табе она што е твое.”
10. Но Јаков рече: „Ако најдов милост пред очите твои, прими го дарот од мојата рака, зашто кога го видов лицето твое дека убаво ме пречекува, како да бев го видел лицето Божјо.
11. Прими го дарот мој, што го донесов; бидејќи изобилно ме обдари Бог, и имам сè.” И навали на него и тој го прими.
12. Потоа рече Исав: „Ајде да одиме, ќе појдам и јас со тебе.”
13. Но Јаков му рече: „Знае господарот мој дека овие деца се мали, а имам овци и крави доилки, па, ако ги подгонам само еден ден побрзо, ќе ми изгине сето стадо.
14. Туку нека тргне господарот мој пред слугата негов, а јас ќе одам полека, колку што можат децата и добитокот пред мене, и ќе дојдам кај господарот мој во Сеир.”
15. Исав рече: „Ќе ти оставам неколку луѓе, што се со мене.” Јаков одговори: „Зошто? Доволно е само да најдам милост пред господарот мој.”
16. И така Исав се врати истиот ден по својот пат во Сеир.
17. А Јаков отиде и таму си направи дом, а за добитокот свој направи трла. Затоа тоа место го нарече Сокот.
18. Потоа Јаков дојде во Сихем, град во земјата Хананска, откако се врати од Месопотамија, и се насели спроти градот.
19. И купи парче земја, каде што го распна шаторот свој, од Емор, таткото Сихемов, за сто ковани пари.
20. И таму подигна жртвеник, и го призва Бога Израилев.

34. Дина и Сехем. Колеж во Сихем.
1. Дина, ќерката на Лија, која му ја роди на Јакова, излезе за да ги види девојките во тој крај.
2. Но ја виде Сихем, синот на Емореецот, кнез на таа земја, ја зеде и спа со неа, и ја осрамоти.
3. И му се припи срцето негово за Дина, ќерката на Јакова, и тој ја засака девојката, и гледаше да ја придобие.
4. И му рече Сихем на Емора, таткото свој, велејќи: „Ожени ме со онаа девојка!”
5. А Јаков чу дека синот Еморов ја осрамотил Дина, ќерката негова; но, бидејќи синовите негови беа в поле со добитокот негов, Јаков замолча додека не дојдат тие.
6. Тогаш Емор, таткото Сихемов, отиде кај Јакова да поразговара со него.
7. А кога дојдоа синовите на Јакова од полето и слушнаа што станало, силно се нажалостија и огорчија многу, зашто тој му нанел срам на Израилот, преспивајќи со ќерката на Јакова, што не требаше да го направи.
8. А Емор им рече, велејќи: „Синот мој Сихем од срце ја засака вашата ќерка. Дајте му ја за жена!
9. И посватете се со нас; ќерките ваши мажете ги за нас и со ќерките наши женете се.
10. Па живејте со нас, и земјата е пред вас; населувајте ја, движете се слободно и создавајте свои имоти.”
11. А Сихем му рече на таткото на девојката и на браќата нејзини: „Само да најдам милост пред очите ваши, и ќе ви дадам сè што ќе ми кажете.
12. Побарајте најголем откуп и дарови: јас ќе ви дадам сè, што и да ми кажете; само дајте ми ја момата за жена.”
13. А синовите на Јакова му одговорија на Сихема, и на таткото негов, неискрено. А така одговорија, бидејќи беше ја осрамотил Дина, сестрата нивна.
14. И им рекоа: „Не можеме тоа да го направиме, да ја дадеме сестрата наша за човек необразан, зашто тоа е срамно за нас.
15. Но ќе се согласиме со вас и ќе се населиме кај вас, само ако сакате да се изедначите со нас и да ги обрежете сите ваши машки.
16. Тогаш ќе ги мажиме нашите ќерки за вас и ќе се жениме со вашите ќерки, ќе се населиме кај вас и ќе станеме еден народ.
17. А ако не нè послушате да се обрежете, ние ќе ја земеме нашата ќерка и ќе си отидеме.”
18. И по волја им беа зборовите нивни на Емора и на Сихема, неговиот син.
19. И момчето, не двоумејќи се, го направи тоа веднаш, бидејќи многу ја засака ќерката на Јакова. А тој беше најпочитуван меѓу своите во домот на неговиот татко.
20. И застана Емор и син му Сихем пред портите од нивниот град, и им рекоа на жителите од својот град, велејќи:
21. „Овие луѓе се мирни, сакаат да се населат во оваа земја и слободно да се движат по неа; а еве – земја има и за нив. Па нека ги земаме нивните ќерки за жени, а и нашите да им го даваме ним.
22. Но се согласуваат со нас така да живеат и да станеме еден народ, само ако сите машки меѓу нас се обрежат, како што се тие обрезани.
23. Нивните стада и нивниот имот и сиот нивни добиток нема ли да бидат и наши? Само да се согласиме со нив, и тие ќе останат со нас.”
24. И сите што излегуваа од портите на градот нивни го послушаа Емора и Сихема, синот негов; и се обрезаа сите машки.
25. А на третиот ден, додека тие уште беа во болки, двајцата синови Јаковови, Симеон и Левиј, браќата на Дина, го зедоа секој својот меч и слободно влегоа во градот и ги изубија сите машки.
26. Го погубија и Емора, и синот негов Сихем, со остар меч, и, откако ја зедоа Дина од домот на Сихема, си отидоа.
27. Тогаш дојдоа синовите на Јакова кај убиените, и го ограбија градот, зашто во него беше осрамотена сестрата нивна.
28. И ги зедоа овците нивни, и добитокот нивни, и ослите нивни, сè што беше во градот и сè што имаше во полето.
29. И сето богатство нивно, и децата и жените нивни ги пленија, и ограбија сè, што имаше во градот и во куќите.
30. Тогаш Јаков им рече на Симеона и на Левиј: „Ме смутивте и ме омразивте кај народот од оваа земја, кај Хананејците и Ферезејците. Јас имам малку луѓе; тие ќе се соберат против мене, ќе ме убијат, та ќе бидам истребен јас и домот мој.”
31. А тие рекоа: „Зар со сестрата наша да постапуваат како со блудница?”

35. Јаков во Ветил. Смртта на Рахил и на Јакова. Јакововите синови.
1. И му рече Бог на Јакова: „Стани, оди горе во Ветил и живеј таму; и направи таму жртвеник на Бога, +Кој ти се јави, кога бегаше од лицето на Исава, братот твој.
2. Тогаш Јаков им рече на своите домашни и на сите, кои беа со него: „Исфрлете ги идолите, што се кај вас, па исчистете се и преоблечете се.
3. Да се кренеме и да отидеме во Ветил; таму ќе направам жртвеник на Бога, Кој ме чу во денот на неволјата моја, и беше со мене и ме спаси на патот, по кој одев.”
4. И му ги дадоа на Јакова сите идоли, што беа во нивни раце, и обетките, – што ги имаа на ушите; и ги закопа Јаков под дабот кај Сихем; ги остави непознати до денешен ден.
5. Потоа отиде Израил. А страв Божји ги беше спопаднал околните градови, та не се кренаа во потера по синовите Израилеви.
6. И Јаков дојде во Луз, во земјата Хананска, а тоа е Ветил, тој сам и луѓето што беа со него,
7. и направи таму жртвеник, и го нарече тоа место: Ел-Ветил, зашто таму му се беше јавил Бог, кога бегаше од лицето на Исава, својот брат.
8. Тогаш умре Девора, доилката на Ревека, и ја погребаа подолу од Ветил, под дабот, кого Јаков го нарече Плачи-даб.
9. И му се јави Бог на Јакова во Луз, откако се врати од Месопотамија, и го благослови Бог.
10. И му рече Бог: „Името ти е Јаков, но отсега нема да се именуваш Јаков, името ќе ти биде Израил.” И го нарече Израил.
11. И уште му рече Бог: „Јас сум твој Бог; плоди се и множи се; +народ и многу народи ќе настанат од тебе и цареви ќе излезат од твоето колено.
12. И ти ја дадов земјата, што му ја дадов на Авраама и на Исака, твоја да биде, а и на потомството твое ќе му ја дадам оваа земја.”
13. Потоа Бог се издигна од местото, каде што му зборуваше.
14. А Јаков подигна споменик на истото место, каде што му зборуваше Бог; споменик од камен, па го покропи и го прелеа со елеј.
15. И Јаков го нарече тоа место, каде што му зборуваше Бог, Ел-Ветил.
16. И отиде Јаков потаму од Ветил, и го распна шаторот свој подалеку од кулата Гадер. А кога им преостана уште маку пат до Ефрат, Рахил роди, и породувањето ѝ беше тешко.
17. А кога породилните маки ѝ беа најтешки, бабицата ѝ рече: „Не плаши се, и ова ќе ти биде син.”
18. А кога душата ја напушташе, бидејќу умираше, го нарече Венони, т. е. син на болките мои. Но таткото му даде име Венијамин.
19. И умре Рахил, и ја погребаа крај патот што води кон Ефрат, а тоа е Витлеем.
20. И подигна Јаков споменик над гробот нејзин. Тоа е споменикот на гробот Рахилин до денешен ден.
21. А кога замина оттаму, Израил го распна шаторот свој зад кулата Гадер.
22. И кога Израил живееше во таа земја, отиде Рувим, та легна со Вала, наложницата на неговиот татко Јаков. И тоа го дочу Израил и се огорчи. А Јаков имаше дванаесет синови.
23. Синовите Лиини беа: Рувим, првенецот Јаковов, и по него Симеон, Левиј, Јуда, Исахар и Завулон.
24. А синовите на Рахил беа: Јосиф и Венијамин.
25. Синови, пак, на Вала, робинката на Рахил, беа Дан и Нефталим.
26. А синови на Зелфа, робинката Лиина, се: Гад и Асир. Тоа се синови Јаковови, кои му се родија во Месопотамија.
27. И дојде Јаков кај Исака, таткото свој, кој уште беше жив во Мамре во Киријат-Арби, односно во Хеврон, во земјата Хананска, каде што Авраам и Исак беа придојдени.
28. А Исак имаше сто и осумдесет години.
29. И изнемоштен, умре Исак, и беше прибран кај родот свој, бидејќи стар и сит од животот. А го погребаа синовите негови Исав и Јаков.

36. Родословот на Исавовото племе.
1. А ова е родословот на Исава, кој се вика и Едом
2. Исав се ожени со ќерките ханански: Ада, ќерка на Елома Хетеецот, и Оливема, ќерката на Ананиј, синот на Севегона Евеецот.
3. И со Васемата, ќерката Исмаилова, сестрата на Навајот.
4. Ада му го роди на Исава Алифаса, а Васемата го роди Рагуила.
5. Оливема, пак го роди Јеуса, Јеглома и Кореја. Тоа се синовите Исавови, кои му се родија во земјата Хананска.
6. И Исав ги зеде жените свои, и синовите свои, и ќерките свои и сите домашни свои, и стадата свои, и сиот добиток свој, и сето богатство свое, и сè што го беше добил во земјата Хананска, па отиде Исав од земјата Хананска во друга земја, далеку од Јакова, братот свој.
7. Оти, богатствата им беа многу големи, па не можеа да живеат заедно; ниту земјата, во која беа придојдени, можеше да ги прибере, поради многуте стада.
8. И се насели Исав, наречен Едом, на гората Сеир.
9. Ете, тоа е племето Исавово, татко на Едомците на гората Сеир.
10. Еве ги имињата на синовите Исавови: Елифас, син на Ада, жена Исавова, и Рагуил, син на Васемата, жена Исавова.
11. А Елифасови синови беа: Теман, Омар, Софар, Готом и Кенез.
12. Тамна беше наложница на Елифас, синот Исавов, и му го роди на Елифаса Амалик. Тоа се синовите на Ада, жената Исавова.
13. А ова се синовите Рагуилови: Нахот, Заре, Соме и Мозе. Тоа беа синовите на Васемата, жената Исавова.
14. Синовите, пак, на Оливема, ќерката на Ананија, жената Исавова: синот Севегонов; таа му ги роди на Исава Јеуса, Јеглома и Кореја.
15. А ова се старешините Исавови: синовите на Елифас, првенецот Исавов: старешината Теман, старешината Омар, старешината Софар, старешината Кенез,
16. старешината Кореј, старешината Готом, старешината Амалик. Тоа се старешините од Елифас во земјата Едомска, кои се синови Адини.
17. Ова се, пак, потомците на Рагуила, синот Исавов: старешината Нахот, старешината Заре, старешината Соме, и старешината Мозе. Тоа се старешините од Рагуила во земјата Едомска; тие се синови на Васемата, жената Исавова.
18. А потомци на Оливема, жената Исавова: старешината Јеус, старешината Јеглом, старешината Кореј. Тоа се старешините од Оливема, ќерката на Ананиј, жена Исавова.
19. Тоа беа синовите Исавови, и старешините нивни, кои се синови Едомови.
20. Еве ги синовите на Хореецот Сеир, кои живееја во онаа земја: Лотан, Совал, Севегон и Ана.
21. Дисон, Асар и Рисон. Тие се старешини на Хореовиот син Сеир во земјата Едомска.
22. А синови Лотанови беа: Хориј и Еман; сестра, пак, Лотанова беше Тамна.
23. Ова се, пак, синовите Совалови: Голам, Манахат, Говил, Софар, и Омар.
24. Синови на Севегон беа: Аиј и Ана. Тој е оној Ана, кој ги пронајде топлите извори во пустињата, кога ги пасеше ослите на Севегон, таткото свој.
25. Деца, пак, Ананиеви се: Дисон и Оливема, ќерката на Ана.
26. А ова се синовите Дисонови: Амад, Асван, Итран и Харан.
27. Асванови синови беа: Валам, Зеван и Акан.
28. Синови, пак, на Рисона беа: Уз и Аран.
29. Еве ги старешините на Хорејците: старешината Лотан, старешината Совал, старешината Севегон, старешината Ана,
30. старешината Дисон, старешината Асар, старешината Рисан. Тоа се старешините на Хорејците, според старешинствата во земјата Сеир.
31. А ова се царевите, кои царуваа во Едом, пред да стануваат цареви синовите Израилеви:
32. во Едом царуваше Валак, синот Веоров, а градот се викаше Денава.
33. А кога умре Валак, по него се зацари Јовав, синот Зарин од Восор.
34. По смртта на Јовав, се зацари Асом од земјата Теманска.
35. А кога умре Асом, на негово место се зацари Адад, синот Варадов, кој ги порази Мадијамците во полето Моавско, а градот се викаше Гетен.
36. Умре и Адад, а на негово место се зацари Самада од Масекас.
37. По смртта на Самада се зацари Саул од Ровот, кој се наоѓа крај река.
38. А кога умре Саул, на негово место се зацари Валенон, синот Аховоров.
39. Умре и Валенон, синот на Аховор, а на негово место се зацари Адар, синот Варадов, а градот му се викаше Фогор. Името на жената негова ѝ беше Метевеил, ќерка на Матраида, син Мезевев.
40. Еве ги имињата на старешините Исавови, според племињата нивни, по народите нивни, по местата нивни: старешината Тамна, старешината Гола, старешината Јетер,
41. старешината Оливема, старешината Ила, старешината Финон,
42. старешината Кенез, старешината Теман, старешината Мазар,
43. старешината Магедил, старешината Зафој. Тоа се Едомски старешини според населбите во нивната земја. Исав им беше татко на Едомците.

37. Јосифовите сонови. Продавањето на Јосифа. Измамувањето на Јакова.
1. Јаков живееше во земјата, во која беше придојден неговиот татко Исак, во земјата Хананска.
2. Еве го животот на Јакова: кога беше на седумнаесетгодишна возраст Јосиф го пасеше добитокот на татка си со браќата свои, со синовите на Вала и со синовите на Зелфа, жените на неговиот татко. Јосиф му носеше лоши гласови на татка си за нив.
3. А Јаков го сакаше Јосифа многу повеќе од сите синови свои, зашто му се роди под староста, и му направи шарена облека.
4. А браќата, гледајќи дека таткото нивни го сака многу повеќе од сите синови свои, го замразија, така што не можеа убав збор да му кажат.
5. Притоа Јосиф сони сон и им го раскажа на браќата свои.
6. И им рече: „Чујте го сонот што го сонив –
7. врзуваме снопја во полето, и одеднаш мојот сноп се исправи, и застана прав, а вашите снопови се распоредија наоколу и му се поклонија на снопот мој.”
8. Тогаш браќата му рекоа: „Да не би ќе станеш уште цар наш и да ни заповедаш?” Затоа уште повеќе го замразија, поради соништата негови и поради зборовите негови.
9. Потоа тој сони и втор сон, и им го раскажа на татка си и на браќата свои, велејќи: „Видов и уште еден сон, а тоа – сонцето и месечината и единаесетте ѕвезди ми се клањаа.”
10. Но татко му го прекори и рече: „Каков е тој сон што си го сонил? Зар јас и мајката твоја, и браќата твои, ќе дојдеме тебе да ти се поклониме доземи?”
11. И му позавидоа браќата негови; но таткото негов ги чуваше тие зборови.
12. Еднаш браќата негови отидоа да ги пасат стадата на таткото нивни кај Сихем.
13. Тогаш Израил му рече на Јосифа: „Браќата твои не го пасат ли доботокот кај Сихем? Ајде да те испратам при нив.” А тој рече: „Добро, одам.”
14. И уште му рече Израил: „Отиди и види како се браќата твои и како е добитокот, па јави ми.” И го испрати од долината Хевронска; и тој отиде во Сихем.
15. И човек еден го најде како скита по полето, па го запраша, велејќи му: „Што бараш?”
16. А тој одговори: „Ги барам браќата мои; кажи ми, те молам, каде го пасат добитокот?”
17. А човекот рече: „Тие си заминаа одовде, зашто чув како велат – ајде да одиме во Дотаим.” И отиде Јосиф по браќата свои, и ги најде во Дотаим.
18. А тие го видоа оддалеку; и, пред да им се приближи, почнаа да се договараат за да го убијат.
19. И си рекоа помеѓу себе: „Ене оној што сонува, иде.
20. Ајде сега да го убиеме и да го фрлиме во некоја од овие јами, па ќе речеме – лута ѕверка го изеде. Тогаш ќе видиме што ќе стане од неговите соништа.”
21. Но, кога го чу тоа Рувим, се обиде да го спаси од рацете нивни, па рече: „Да не го убиваме!”
22. И уште им рече Рувим: „Крв да не пролеваме; фрлете го во една од овите јами во пустињата, но не кревајте рака на него.” А тој сакаше да го спаси од рацете нивни и да го одведе кај татка му.
23. И кога Јосиф дојде кај браќата свои, тие му ја соблекоа облеката шарена, што ја имаше на себе.
24. И го фатија, па го фрлија во една јама; а јамата беше празна; немаше вода во неа.
25. Потоа седнаа да јадат леб. И кревајќи ги очите, видоа Исмаилци како доаѓаат од Галад со камилите свои, натоварени со миризливи растенија, балсам и смирна; го пренесуваа тоа во Египет.
26. Им рече Јуда на браќата свои: „Каква полза ќе имаме, ако го убиеме братот наш и ја сокриеме крвта негова?
27. Ајде да им го продадеме на овие Исмаилци, па да не клаваме рака на него, зашто брат ни е, наша крв е.” И го послушаа браќата негови.
28. Па кога трговците Мадијамски минуваа покрај нив, тие го извадија Јосифа од јамата и им го продадоа на Исмаилците за дваесет златници; а овие го одведоа Јосифа во Египет.
29. А кога се врати Рувим кај јамата, Јосифа го немаше во јамата. Тогаш тој ја раскина облеката своја.
30. И отиде кај браќата свои и рече: „Го нема момчето: а сега, каде да се денам јас?”
31. Тогаш ја зедоа облеката Јосифова, и заклаа јаре, па ја натопија облеката со крв.
32. И ја испратија шарената облека да се однесе на нивниот татко и да се рече: „Ја најдовме оваа облека, па види дали е тоа облеката на синот твој, или не?”
33. А тој ја позна и рече: „Облеката е на мојот син, ѕверка лута го изела; Јосиф е, навистина, растргнат.”
34. И ја раскина Јаков облеката своја, па се препаша со покајнички кострет околу себе; и тагуваше по синот свој многу дни.
35. И се собраа сите синови негови и ќерки негови да го тешат; но тој не можеше да се утеши, туку велеше: „Со тага во адот ќе појдам по синот мој.” Така го оплакуваше таткото негов.
36. А Мадијамците го продадоа Јосифа во Египет на Петефри, дворјанин на Фараонот, заповедник на стражата.

38. Гревот на Јуда.
1. А во тоа време Јуда се оддели од браќата свои, и се настани кај некој човек Одоламеец, по име Ирас.
2. И таму ја виде Јуда ќерката на некој Хананеец, чие име беше Сава, и ја зеде и влезе при неа.
3. Таа забремени, и роди син; и тој го нарече Ир.
4. Одново зачна, и пак роди син, и нему му стави име Онан.
5. И пак роди син, и го именува Силом. А Јуда беше во Хасафија, кога таа ги роди овие.
6. И Јуда го ожени првородениот син свој Ир со девојката по име Тамара.
7. Но Ир, првенецот Јудин, беше лош пред Господа, и Бог го погуби.
8. Тогаш Јуда му рече на Онана: „Влези при вдовицата од братот твој, и ожени се со неа, за да го запазиш потомството на братот твој.”
9. А Онан, знаејќи дека породот нема да биде негов, кога влегуваше при жената на братот свој, го истураше семето наземи, за да не му даде потомство на братот свој.
10. Но тоа што го правеше, беше зло пред очите на Бога, па затоа и него го погуби.
11. Тогаш Јуда, по смртта на обата свои синови, ѝ рече на Тамара, снаата своја: „Живеј како вдовица во куќата на таткото твој додека порасне синот мој.” Оти си велеше во себе да не умре и тој како браќата негови. И отиде Тамара, и живееше во куќата на својот татко.
12. Измина многу време и умре ќерката на Сава, жената Јудина. А кога Јуда се утеши, појде во Тамна кај луѓето што му го стрижеа стадото, тој сам и неговиот пријател Ирас, Одоламеецот.
13. И ѝ јавија на Тамара, снаата негова: „Ете, свекорот твој оди во Тамна да ги стриже овците свои.”
14. А таа ја соблече од себе вдовичката облека и се облече во летна облека, си стави превез, па седна пред портата на Енаим, на патот за Тамна. Зашто виде, дека Силом беше пораснал, а неа уште не му ја даваа за жена.
15. Кога ја виде Јуда, помисли дека е блудница, зашто таа го беше покрила лицето свое, и не ја позна.
16. И тој се одби при неа и ѝ рече: „Дозволи ми да влезам при тебе!” Зашто не ја позна дека му е снаа. А таа рече: „Што ќе ми дадеш, ако влезеш при мене?”
17. А тој одговори: „Ќе ти испратам јаре од стадото.” А таа му рече: „Но да ми дадеш залог, додека не го испратиш.”
18. А тој рече: „Каков залог да ти дадам?” А таа му одговори: “Својот прстен, крпата и стапот што ти е во раката.” И тој ѝ ги даде, па влезе при неа; и таа зачна од него.
19. Потоа таа стана и си отиде; ја сметна летната облека од себе и ја облече вдовичката облека.
20. А Јуда испрати јаре по овчарот свој, Одоламеецот, за да си го поврати залогот од жената и тој не ја најде.
21. Па ги праша луѓето од она место, велејќи: „Каде е блудницата што беше на распаќето во Енаим?” А тие одговорија: „Овде немаше блудница.”
22. И тој се врати кај Јуда и рече: „Не ја најдов. Дури мештаните ми рекоа дека таму немало блудница.”
23. А Јуда рече: „Нека си ги задржи, само да не ми се смеат; јас ѝ го испратив и јарето, но ти не ја најде.”
24. А кога изминаа околу три месеци, му јавија на Јуда, велејќи: “Тамара, снаата твоја се оддала на блуд и, ете, бремена е од блуд.” А Јуда рече: „Изведете ја за да се запали!”
25. А кога ја поведоа, таа прати на свекорот нејзин да му кажат: „Од човек, чие е она – сум зачнала.” Уште додаде: „Од оној, чиј е прстенов, крпава и стапов!”
26. А Јуда ги препозна, па рече: „Таа е поправедна од мене, бидејќи не ја дадов на синот свој Силом.” И повеќе не влезе при неа.
27. И кога дојде времето да роди, а тоа – близнаци во утробата нејзина.
28. И кога се породуваше, едното дете ја покажа раката, а бабицата зеде и му врза црвен конец околу раката, велејќи: „Овој е првенец.”
29. Но тоа ја повлече раката, и ете излезе неговото братче, а таа рече – како ја пресече обвивката, па пресек нека ти биде. И му ставија име Фарес.
30. А потоа излезе неговото братче со црвен конец на раката. Нему му ставија име Зара.

39. Јосифовото служење кај Петефри. Невиност и лежење в затвор.
1. А Јосифа го одведоа во Египет. И Петефри, дворјанинот Фараонов, заповедник на стражата, Египтјанин, го купи од Исмаилците, кои го доведоа таму.
2. И Господ беше со Јосифа, та затоа беше задоволен, и живееше во куќата од господарот свој, Египтјанинот.
3. И господарот негов виде дека е Господ со него и дека сè што работеше тој, Господ правеше да успева во рацете негови.
4. И Јосиф се здоби со милост кај овој господар, и му угодуваше. Најпосле го постави над целиот свој дом, и сè што имаше, го предаде во рацете негови.
5. А кога го постави над домот свој и над сè што имаше, оттогаш Господ го благослови домот на Египтјанинот заради Јосифа; и благословот Господов беше над сè, што имаше во куќата и во полето негово.
6. И остави во Јосифовите раце сè за што имаше, и не се грижеше веќе за друго, освен за лебот, што го јадеше сам. А Јосиф беше со убава става и со красиво лице.
7. И се случи, по некое време, жената на господарот негов, да се загледа во Јосифа, и му рече: „Легни со мене!”
8. А тој одби и ѝ рече на жената од господарот свој: „Ете, господарот мој не се грижи веќе за ништо што има во куќата, туку сè што имаше, ми го предаде мене во рацете.
9. Ни самиот не е поголем од мене во својот дом; и тој ништо не ми забранил, освен тебе, зашто си му жена; па како јас да направам толку големо зло и да грешам пред Бога?”
10. И така таа му зборуваше на Јосифа за тоа секој ден, но тој не ја послуша да легне со неа, ниту да се задржува кај неа.
11. Се случи еден ден тој да дојде во куќата по своја работа, а таму дома да нема никого од домашните.
12. Тогаш таа го фати за облеката и му рече: „Легни со мене!” Но тој, оставајќе ја облеката своја во рацете нејзини, избега и си отиде.
13. А таа, кога виде дека тој ја остави во рацете нејзини облеката своја и избега,
14. ги викна своите домашни, па им рече, велејќи: „Гледајте, ни довел човек Евреин за да нè срамоти. Дојде при мене и рече: »Легни со мене!« Но јас извикав на сиот глас.
15. А тој, кога чу дека го подигнав гласот и извикав, ја остави облеката своја кај мене и избега, па си отиде.”
16. И таа ја задржа облеката негова кај себе, додека си дојде господарот во домот свој.
17. А тогаш и нему му ја кажа истата работа, велејќи: „Слугата Евреинот, што го доведе кај нас, дојде кај мене да ме срамоти и ми рече: »Да бидам со тебе!«
18. Но кога чу дека подигнав глас и извикав, тој ја остави облеката своја кај мене и си избега.”
19. Кога ги чу господарот негов зборовите на жената своја, која му рече: „Ова ми го направи слугата твој,” – се разгневи многу.
20. И го фати господарот Јосифа, па го фрли в затвор, каде што лежеа затворениците царски. И тој остана таму, во затворот.
21. Но Господ беше со Јосифа и излеа милост Своја над него и направи да му омили на старешината на затворската стража.
22. И му ги довери началникот на затворската стража на Јосифа сите затвореници во затворот; и сè што требаше да се сврши, тој го вршеше.
23. И старешината на затоврот не надгледуваше ништо: сè беше во Јосифовите раце, зашто Господ беше со него; и сè што правеше, Господ делуваше да успева во рацете негови.

40. Јосиф им толкува соништа на двајца затвореници.
1. Потоа се случи, пехарникот на царот египетски и лебарот да му згрешат на господарот свој, царот египетски.
2. И Фараонот се разгневи над тие двајца дворјани, на старешината над пехарниците и на старешината над лебарите,
3. па ги стави под стража во куќата на заповедникот на стражата, каде што Јосиф беше затореник.
4. А заповедникот на стражата ги предаде на Јосифа тој да ги пази. И останаа тие таму некое време.
5. И обајцата сонија сон во иста ноќ, секој по значењето на својот сон за себе, и пехарникот и лебарот на царот египетски, кои беа затворени во темницата.
6. А утредента, кога дојде Јосиф кај нив, ги виде, а тие беа невесели.
7. Па ги запраша дворјаните Фараонови, кои беа под стража заедно со него во куќата на господарот негов, и рече: „Што ви се денес лицата толку нажалени?”
8. А тие му одговорија: „Обајцата сонивме сон, а нема кој да ни го протолкува.” Јосиф им рече: „Што значат, не ли е тоа во Бога? Раскажете ми ги!”
9. И старешината над пехарниците му го раскажа сонот свој на Јосифа, велејќи „Ете, пред мене лоза,
10. на лозата имаше три прачки; и таа запупи и расцути, врза грозје, кое узреа;
11. а во раката ми беше чашата Фараонова, зедов еден грозд, го истискав во Фараоновата чаша и му ја дадов чашата на Фараонот в рака.”
12. Јосиф му рече: „Еве го значењето: трите прачки лозови се три дена.
13. По три дена Фараонот ќе те помилува и пак ќе те постави на поранешната служба; и одново ќе му ја подаваш чашата во раката негова како и порано, кога му беше пехарник.
14. Но, кога ќе ти биде добро, сети се на мене и направи ми добро; спомни му на Фараонот за мене и изведи ме од оваа тврдина;
15. оти ме украдоа од земјата Еврејска; а и овде ништо лошо не сум направил, за да бидам фрлен во затвор.”
16. А кога виде старешината над лебарите колку добро му го протолкува сонот, му рече на Јосифа: „И јас сонив: и тоа – на главата моја три кошници леб;
17. во најгорната кошница имаше сè што јаде Фараонот, што го прават пекарите; и птици небески колваа од кошницата над мојата глава.”
18. А Јосиф одговори и рече: „Тоа значи – три кошници се три дена.
19. По три дена Фараонот ќе ти ја земе главата и ќе те обеси на дрво, а птиците ќе колваат од телото твое.”
20. И кога дојде третиот ден, а тоа беше денот во кој се родил Фараонот, тој им приреди гозба на своите слуги, па се сети на старешината над пехарниците и на старешината над лебарите помеѓу слугите свои;
21. И го врати старешината над пехарниците на поранешната служба, за да му ја подава чашата на Фараонот,
22. додека старешината над лебарите го обеси на дрво, како што беше рекол Јосиф.
23. Но старешината над пехарниците не си спомна за Јосифа, туку го заборави.

41. Фараоновите два сона. Јосифовото толкување, унапредување и грижа за Египет.
1. А по две години сони сон Фараонот – како стои крај една река.
2. И одеднаш – од реката излегоа седум убави и дебели крави, па почнаа да пасат на брегот;
3. а по нив, потоа, од реката излегоа други седум крави, грди и слаби и пасеа со другите крави на брегот.
4. И седумте грди и слаби крави ги изедоа оние седум убави и дебели крави, и не се познаваше дека ги изеле. Тогаш се разбуди Фараонот.
5. Потоа видел втор сон, а тоа – седум класја израснале од едно стебло, јадри и убави;
6. а по нив израснале седум празни, исушени од ветар.
7. Потоа празните и исушените класја ги изеле седумте големи и јадри класја. Тогаш Фараонот се разбуди, но тоа било сон.
8. Утредента беше тој вознемирен во душата, та нареди, и беа повикани сите гаталци египетски и сите мудреци. И Фараонот им раскажа што сонил, но никој не се најде да го протолкува сонот на Фараонот.
9. Тогаш му проговори на Фараонот главниот пехарник и рече: „Денес се сетив за гревот мој.
10. Кога Фараонот се налути на слугите свои и нè фрли в затвор во куќата на заповедникот стражарски, мене и старешината над лебарите,
11. сонувавме во иста ноќ јас и тој, но секој од нас свој сон видовме по своето значење.
12. А таму со нас беше еден млад Евреин, слуга на заповедникот на стражата; ние му ги раскажавме соништата наши, а тој на секого од нас му го протолкува сонот.
13. И како што ни кажа, така и стана: мене ме врати Фараонот на мојата служба, а оној другиот беше обесен.”
14. Тогаш Фараонот нареди, та го повикаа Јосифа, и брзо го изведоа од затворот, а тој се острига и се преоблече, па излезе пред Фараонот.
15. А Фараонот му рече на Јосифа: „Сонив сон, а никој не може да ми каже што значи: а за тебе слушам умееш да толкуваш соништа.”
16. Јосиф му одговори на Фараонот и рече: „Без Бога не може да му се даде на Фараонот точен одговор.”
17. И му рече фараонот на Јосифа, велејќи: „Сонив, како стојам крај брегот на една река;
18. и одеднаш – од реката излегоа седум дебели и убави крави, па почнаа да пасат по брегот;
19. и ете, по нив други седум крави излегоа, многу грди и слаби во телото, какви што не сум видел полоши во целата земја Египетска, толку грди крави.
20. И оние крави, слаби и грди, ги изедоа оние седум дебели.
21. А кога им беа во стомакот, не се познаваше дека им се во стомакот, туку пак беа така грди како порано. Тогаш се разбудив.
22. Па пак сонив, а тоа – седум класја израснаа од едно стебло, јадри и убави;
23. а по нив израснаа седум тенки и празни класја, исушени од ветар.
24. И седумте празни класја исушени од ветрот ги проголтаа седумте јадри и убави класја. И сево ова им го раскажав на гаталците, но ниеден не знаеше да ми објасни.”
25. А Јосиф му рече на Фараонот: „Сонот Фараонот е еден: Господ му јавува на Фараонот, што ќе прави.
26. Седумте убави крави се седум години, и седумте убави класја се пак седум години; и обата сона Фараонови се еден сон.
27. Седумте слаби и грди крави, кои излегоа по оние, се седум години; и седумте класја празни и истенчени од ветар се седум години; ќе има седум години глад.
28. Тоа е она што веќе му го реков на Фараонот: Бог му кажува на Фараонот што ќе прави.
29. Ете, ќе дојдат седум години многу родни по целата земја Египетска;
30. а по нив ќе настапат седум години гладни; ќе се заборави сето она изобилство во земјата Египетска, и глад ќе ја сотре земјата.
31. Кога ќе се појави гладта, нема да се знае дека во земјата порано имало изобилие – поради гладот – што ќе дојде, оти ќе биде многу голем.
32. А тоа, што Фараонот сонил двапати едноподруго, значи дека Божјиот збор е вистински и дека Бог наскоро ќе го направи тоа.
33. А сега Фараонот нека побара човек мудар и разумен, па да го постави над земјата Египетска.
34. И нека заповеда Фараонот да бидат поставени старешини по земјата, па да собираат петина од сите жетви по земјата Египетска во текот на седумте родни години;
35. нека собираат тие секаква зрнена храна во седумте родни години што доаѓаат; житото да го собираат во градовите со овластување од Фараонот и храната во градовите да се чува.
36. И таа храна да биде запазена за седумте гладни години што ќе настапат во земјата египетска, за да не пропадне земјата од глад.”
37. Неговиот одговот му се свиде на Фараонот и на сите слуги негови.
38. Па им рече Фараонот на слугите свои: „Зар можеме да најдеме чевек, како што е овој, во кого има дух Божји?”
39. И му рече Фараонот на Јосифа: „Бидејќи Бог тебе ти го откри сево ова, тоа нема човек толку мудар и поразумен како што си ти.
40. Ти ќе бидеш над домот мој, и целиот народ мој ќе го слуша зборот твој; само со престолот ќе бидам поголем од тебе.”
41. И уште му рече Фараонот на Јосифа: „Еве, те поставувам денес тебе над целата земја Египетска.”
42. И го извади Фараонот прстенот од раката своја и му го стави на Јосифа на рака, и го облече во облека, од најфина ткаенина, и му +стави златна веришка околу вратот.
43. И заповеда да го возат во неговата втора кола, а гласник пред него да извикува; „Абрек! (Поклонувајте се!)” И го постави над целата земја Египетска.
44. И уште му рече Фараонот на Јосифа: „Јас сум Фараон, но без тебе никој нема да крене рака, ни нога во целата земја Египетска.
45. И го нарече Фараонот Јосифа Пеонтомфаних; и го ожени со Асенета, ќерката на Петефри, илиополски жрец.
46. А Јосиф имаше триесет години, кога се претстави пред Фараонот, царот египетски. И, откако отиде од Фараонот, тој ја обиколи целата земја Египетска.
47. И за седум родни години земјата роди во изобилство.
48. И собираше Јосиф за тие седум години секаков вид жито, што го даваше земјата Египетска, и го носеше житото во градовите; во секој град го носеше житото од околните ниви.
49. Така насобра Јосиф многу жито, колку што е песокта морска, така што престанаа да го мерат, зашто немаше број.
50. А пред да настанат гладните години, му се родија на Јосифа два сина, кои му ги роди Асенета, ќерката на Петефри, жрецот илиополски.
51. И на првородениот Јосиф му стави име Манасија, велејќи: „Оти Бог ми направи да ги заборавам несреќите мои и целиот дом на мојот татко.”
52. А вториот го нарече Ефрем, велејќи: „Бидејќи Бог ме направи плоден во земјата на маките мои.”
53. Но изминаа седумте родни години во земјата Египетска,
54. и настапија седумте гладни години, како што беше рекол Јосиф. И настана глад по сите земји, а во целата земја Египетска имаше леб.
55. Но, кога почна да гладува и земјата египетска, народот му записка на Фараонот за леб. А Фараонот им рече на сите Египтјани: „Одете кај Јосифа, па како што ќе каже тој, така правете.”
56. А кога гладот се прошири во целата земја, ги отвори Јосиф сите житници и почна да им продава на Египтјаните жито, оти гладот стана жесток и во земјата Египетска.
57. И од сите земји доаѓаа во Египет, да купуваат жито од Јосифа, бидејќи настана голем глад насекаде.

42. Патот во Египет на синовите од Јакова без Венијамина.
1. Кога Јаков чу дека во Египет има жито, им рече на синовите свои: „Што чекате?”
2. И им рече: „Ете, слушам дека во Египет има жито; одете таму и купете ни жито, за да останеме живи и да не умреме.”
3. И десетмината браќа Јосифови отидоа во Египет да купат жито.
4. А Венијамина, братот Јосифов, Јаков не го пушти со браќата негови, велејќи: „За да не го снајде по патот некоја несреќа.”
5. И дојдоа синовите Израилеви да купат жито заедно со другите што доаѓаа, бидејќи и во земјата Хананска владееше глад.
6. А Јосиф беше управител во земјата; тој и му продаваше жито на сиот народ од таа замја. И браќата Јосифови, кога дојдоа, му се поклонија со лицето доземи.
7. А Јосиф, штом ги виде браќата свои, ги позна; но се држеше настрана од нив, и остро им проговори и рече: „Од каде сте дојдени?” А тие одговорија: „Од земјата Хананска, да купиме храна.”
8. Јосиф, пак, ги позна браќата свои, но тие него не го познаа.
9. И се сети Јосиф за соништата, што ги беше сонил за нив, па им рече: „Вие сте разузнавачи. Сте дошле да ги извидите слабите места на оваа земја.”
10. А тие му рекоа: „Не сме, господару, туку слуги твои, што дошле да купат храна;
11. сите сме синови на еден човек, чесни луѓе сме; слугите твои никогаш не биле разузнавачи.”
12. Тој, пак, им рече: „Не, туку сте дошле да извидите каде е слабоста на оваа земја.”
13. А тие рекоа: „Ние бевме дванаесет браќа, слугите твои, синови на еден човек во земјата хананска; и, ене, најмалиот денес е со таткото наш, едниот го нема веќе.”
14. Тогаш Јосиф им дофрли: „Ви реков јас – вие сте разузнавачи.
15. Туку вака сакам да се уверам: Се колнам во животот на Фараонот, дека вие нема да излезете одовде, ако не дојде ваму најмалиот брат ваш.
16. Испратете еден од вас, и тој нека го доведе вашиот брат; а вие ќе бидете задржани овде додека не видам дали е вистина тоа што го велите; инаку сте разузнавачи, жими животот на Фараонот.”
17. И ги стави под стража за три дена.
18. А на третиот ден им рече: „Ако сакате да останете живи, еве што ќе направите, зашто јас се плашам од Бога:
19. ако сте чесни луѓе, еден брат од вас нека остане овде под стража, а вие одете и однесете го купеното жито колку што им треба на вашите семејства.
20. А потоа доведете го кај мене најмалиот брат ваш, за да се потврдат зборовите ваши. Ако ли не, ќе загинете.” И тие постапија така.
21. И си рекоа еден на друг: „Тешко нам! Ова е казната поради братот наш; не ја почувствувавме маката на душата негова кога ни се молеше, но ние се оглушивме. О затоа и нè снајде ова зло.”
22. А Рувим им одговори, велејќи: „Зар не ви реков јас – не грешете му на детето? Но вие не ме послушавте; и, еве, сега од нас се бара крвта негова.”
23. А тие не знаеја дека Јосиф ги разбира, зашто се него разговараа преку преведувач.
24. Тогаш Јосиф се оддели од нив и заплака. Потоа пак се врати при нив, и проговори со нив, па земајќи го од нив Симеона, го врза пред очите нивни.
25. И заповеда Јосиф да им ги наполнат вреќите нивни со жито, а парите, кој колку што дал, да им ги вратат секому во вреќата, и да им дадат храна за по пат. И така беше направено.
26. Па, откако го натоварија житото на ослите свои, си заминаа оттаму.
27. А еден од нив, кога ноќеваа, ја отвори вреќата, за да го нахрани ослето свое, и ги виде парите свои одозгора во вреќата;
28. им рече на браќата свои: „Јас ги добив парите мои назад, еве ги во мојава вреќа.” И затрепери срцето во нив. Се уплашија и си рекоа: „Што ни го направи Бог ова!”
29. И, откако дојдоа кај Јакова, таткото нивни, во земјата Хананска, му раскажаа за сè, што им се случи, велејќи:
30. „Остро зборуваше со нас човекот, што заповеда во таа земја, и нè задржа в затвор како разузнавачи.
31. А ние му рековма дека сме чесни луѓе, никогаш не сме биле разузнавачи.
32. Дванаесет браќа сме синови на нашиот татко; едниот веќе го нема, а најмалиот е денес со таткото наш, во земјата Хананска.
33. Но човекот што заповеда во таа земја, ни рече: »Вака ќе дознаам дали сте чесни луѓе. Еден од браќата нека остане овде кај мене, а вие купеното жито земете го и одете си.
34. А потоа доведете го при мене братот ваш најмал, за да се уверам дека не сте разузнавачи, туку чесни луѓе. Тогаш братот ваш ќе ви го пуштам, и ќе можете да тргувате во оваа земја.”
35. И празнејќи ги вреќите свои, за чудо, секој си го најде во вреќата своето ќесе со парите негови. Кога ги видоа ќесињата со парите нивни, тие и таткото нивни се уплашија.
36. И им рече Јаков, нивниот татко: „Децата ми ги запустивте; Јосифа го нема, го нема и Симеона, па и Венијамина ли ќе ми го земете? Сето ова на мене се струпа.”
37. Тогаш проговори Рувим и му рече на таткото свој: „Двата мои сина уби ги, ако не ти го доведам; дај го во мои раце, и јас ќе ти го вратам.”
38. А тој рече: „Нема да појде син ми со вас, зашто брат му негов умре и тој остана сам; па, ако се случи некоја несреќа на патот, по кој ќе одите, стар ќе ме турнете со тага в гроб.”

43. Патот на синовите од Јакова во Египет со Венијамина.
1. Но гладот се зголемуваше во таа земја.
2. А кога го изедоа житото, што го беа донеле од Египет, таткото нивни им рече: „Одете пак и купете ни малку храна.”
3. Јуда му проговори и рече: „Оној човек јасно ни рече »Да не се јавувате пред лицето мое, ако вашиот помал брат не дојде со вас.«
4. Ако ги пуштиш со нас братот наш, ќе одиме и ќе ти купиме храна.
5. Ако, пак, не го пуштиш, тогаш нема да одиме, оти оној човек ни рече – »Нема да го видите лицето мое, ако вашиот брат не биде со вас«.”
6. Но Израил рече: „Зошто ми направивте такво зло и му рековте на човекот дека имате уште еден брат?”
7. А тие одговорија: „Човекот подробно се распрашуваше за нас и за родот наш, велејќи:
»Дали е уште жив таткото ваш? Имате ли уште браќа?« И ние му одговоривме како што нè прашуваше. Можевме ли да знаеме дека ќе рече: »Доведете го братот ваш!«“
8. А Јуда му рече на Израила, таткото свој: „Пушти го малиот со мене, па ќе се кренеме и ќе отидеме за да останеме живи, и да не изумреме ни ние, ниту ти, ни нашите деца.
9. Јас ќе одговарам за него, од моја рака ќе го бараш. Ако не ти го доведам и не го претставам пред тебе, ќе бидам виновен пред тебе до крајот на мојот живот.
10. Да не се двоумеше толку, веќе досега можеби двапати ќе се вратевме.”
11. Тогаш Израил, таткото нивни, рече: „Ако е така, еве што ќе направите – земете плодови од оваа земја, и ставете ги во вашите вреќи, па однесете му ги како подарок на оној човек; малку балсам, малку мед, темјан, зачини, мирилива смола, па и ореви и бадеми.
12. А пари, со себе земете двојно повеќе, оти ќе треба да ги вратите парите, што ги најдовте под грлата на вашите враќи; можеби е грешка.
13. Земете го и братот ваш, па станете и одете пак кај оној човек.
14. А семоќниот Бог да ви даде да најдете милост кај оној човек, па да ви го пушти и другиот ваш брат, и Венијамина. А јас, пак, ако треба веќе да останам без деца, па нека останам.”
15. Тогаш тие ги зедоа подароците и пари двојно повеќе, го зедоа и Венијамина, па станаа и отидоа во Египет и излегоа пред Јосифа.
16. А Јосиф кога го виде со нив и Венијамина, својот едноутробен брат, му рече на човекот што управуваше со куќата негова: „Одведи ги овие луѓе дома, па заколи нешто од добитокот и зготви го, оти тие на пладне со мене ќе ручаат.”
17. И направи човкот така како што му рече Јосиф, и ги одведе луѓето во домот Јосифов.
18. А тие луѓе се уплашија, кога човекот ги водеше во домот Јосифов, и рекоа: „Заради парите, што се најдоа порано во вреќите наши, нè водат, додека не смислат нешто, па да нè обвинат, за да нè заробат нас и ослите наши.”
19. И му пристапија на човекот, што управуваше со домот Јосифов, и му проговорија пред вратата на куќата
20. и рекоа: „Чуј нè, господару! Ние и порано бевме овде, за да купиме храна.
21. Но кога бевме на ноќевање, ги отворивме вреќите, а тоа – парите на секого од нас беа одозгора во вреќите наши; и еве во иста количина ги враќаме со свои раце,
22. а и други пари донесовме, да купиме храна; ние не знаеме кој ни ги стави парите наши во вреќите.”
23. А тој одговори: „Бидете спокојни, не плашете се, вашиот Бог и Бог на таткото ваш го ставил среброто во вреќите ваши; парите ваши стигнаа при мене.” И им го изведе Симеона.
24. И ги воведе човекот во домот Јосифов и им донесе вода, за да ги измијат нозете; а им даде и храна за ослите нивни.
25. И ги приготвија подароците, чекајќи дури да дојде Јосиф на пладне, оти чуја дека тука ќе ручаат.
26. А кога дојде Јосиф дома, му ги изнесоа подароците, што ги имаа при себе, и му се поклонија доземи.
27. Потоа тој ги праша за здравјето и рече: „Добар ли е вашиот татко, за кого ми зборувавте? Жив ли е уште?”
28. А тие одговорија: „Жив е слугата твој, нашиот татко, и здрав е.” Па се наведнаа и му се поклонија.
29. Кога ги подигна Јосиф очите свои, го виде братот свој, Венијамина, едноутробниот брат свој, и рече: „Овој ли е најмалиот брат ваш, за кого ми рековте дека ќе ми го доведете?” И додаде: „Бог нека те милува синко!”
30. Тогаш Јосиф побрза надвор, оти срцето му се беше возбудило поради братот негов. Му дојде да заплаче, па влезе во една соба и таму плачеше.
31. Потоа се изми и излезе, и воздржувајќи се рече: „Принесете јадење!”
32. И му донесоа, нему посебно, ним одделно, и на Египтјаните посебно, што ручаа кај него, зашто Египтјаните не можат да јадат со Евреите, оти тоа би им било неугодно на Египтјаните.
33. И седнаа тие пред него, постарите според возраста нивна, а помладите според младоста нивна, па се погледаа, чудејќи се.
34. И нареди тој по дел од јадењата што беа пред него, да ги носат пред нив, а делот на Венијамина беше петпати поголем од делот на секого од нив. И пиеја и се нагостија со него.

44. Јосифовите браќа ги заплашуваат.
1. Потоа му заповеда Јосиф на домоуправителот свој, велејќи: „Наполнете им ги на овие луѓе вреќите со жито, колку што можат да носат, и на секого во отворот на вреќата ставете им ги парите нивни;
2. а чашата моја сребрена ставете му ја на најмалиот во вреќата, и парите негови за купеното жито!” И тој направи така, како што му рече Јосиф.
3. А утредента, на осамнување, ги испратија луѓето со ослите нивни.
4. Уште не беа изминале многу пат од градот, му рече Јосиф на човекот, кој управуваше со домот негов: „Стани, оди брзо по оние луѓе, а, кога ќе ги стигнеш, кажи им: »Зошто враќате зло за добро«.
5. Не е ли тоа чашата, со која пие мојот господар? И нема ли секако по неа да познае какви сте. Лоша направивте со тоа.”
6. И тој ги стигна, и им ги рече овие зборови.
7. А тие му одговорија: „Зошто зборуваш, господару, такви зборови? Не, слугите твои такво нешто не можат да направат.
8. Дури и парите, што ги најдовме при отворот на вреќите, ги донесовме од земјата Хананска, па како можевме да украдеме од куќата на господарот твој сребро или злато?”
9. А при кого од слугите твои ќе се најде чашата, тој нека загине; а ние, пак, ќе му бидеме робови на господарот наш.”
10. А тој, пак, рече: „Нека биде така, како што рековте; но во кого ќе се најде чашата, тој нека ми биде роб, а вие другите нема да бидете виновни.”
11. И тие брзо ги симнаа вреќите свои, и ги одврзаа секој својата вреќа.
12. А тој почна да бара, почнувајќи од најстариот, и кога дојде до најмалиот, и се најде чашата во вреќата Венијаминова.
13. Тогаш ја раскинаа облеката своја, па го натоварија секој товарот на својот осел, и се вратија во градот.
14. И влезе Јуда со браќата свои во домот на Јосифа, кој беше сè уште дома, и паднаа пред него на коленици.
15. А Јосиф им рече: „Што направивте? Зар не знаевте дека човек, каков што сум јас, погодува и секако ќе може да разбере?”
16. Тогаш рече Јуда: „Што да одговориме, господару наш? Што да кажеме или со што да се оправдаме? Бог ја откри неправдата на твоите слуги. Еве, ние сме сите робови твои, господару, и ние и овој, во кого се најде чашата!”
17. Но Јосиф одговори: „Не, јас не го сакам тоа; кај кого се најде чашата, тој нека ми биде роб, а вие одете си со здравје кај таткото ваш.”
18. Но Јуда пристапи до него и рече: „Господару, дозволи да проговори слугата твој пред тебе и гневот твој нека не се истури на слугата твој, зашто ти си по Фараонот.
19. Господарот мој ги праша слугите свои влејќи: »Имате ли татко или брат?«
20. А ние му рековме на господарот наш: »Имаме стар татко и најмал брат, кој му се роди во староста; а неговиот брат умре, и тој остана сам од мајката своја, и таткото многу го сака!«
21. А ти им рече на слугите твои: »Доведете го кај мене да го видат моите очи.«
22. И ние му рековме на господарот: »Не ќе може детето да го остави таткото свој; ако го остави татка си свој, тој веднаш ќе умре.«
23. А ти им рече на слугите твои: »Ако не дојде со вас братот ваш најмал, нема повеќе да го видите лицето мое.«
24. Па, кога се вративме кај слугата твој, а таткото наш, му ги кажавме зборовите на господарот наш.
25. Потоа ни рече таткото наш: »Одете пак, купете ни малку храна.«
26. А ние рековме: »Не можеме да одиме; но, ако дојде со нас братот наш најмал, тогаш ќе одиме, зашто не можеме да го видиме лицето на оној човек, ако со нас не биде нашиот најмал брат.«
27. А и слугата твој, таткото наш, ни рече: „Знаете дека жената моја ми роди два сина.
28. А еден од нив отиде од мене, и рековте – »Сигурно е растргнат«, и јас досега не го видов.
29. Ако и овој го земете од мене, па го снајде некоја невола по патот, ќе ме турнете вака стар со тага в гроб.«
30. И сега, ако отидам кај слугата твој, таткото наш, а ова дете да не биде со нас, бидејќи душата негова е сврзана за душата на овој,
31. и кога ќе види дека го нема детето, ќе умре; и слугите твои ќе го турнат стариот слуга твој, а таткото наш, со тага в гроб.
32. А твојот слуга ја зеде одговорноста за детето пред таткото наш, велејќи: »Ако не ти го доведам и не го претставам пред тебе, нека бидам виновен пред таткото свој довека.«
33. Затоа јас, слугата твој, нека останам место детето, да му бидам роб на господарот мој, а детето нека си оди со браќата свои.
34. Оти, како ќе се вратам кај таткото свој, детето да не е со мене? Не би можел да ја гледам тагата, што ќе го снајде мојот татко.”

45. Јосиф им се открива на своите браќа и бара таткото негов да дојде во Египет.
1. Тогаш Јосиф, не можејќи повеќе да се воздржи пред оние кои стоеја околу него, извика: „Одстранете ги сите од мене.” И така никој не остана при Јосифа кога им се откри на браќата свои.
2. Па заплака силно, така што чуја Египтјаните, а се чу и во домот на Фараонот.
3. И им рече Јосиф на браќата свои: „Јас сум Јосиф! Дали е уште жив татко ми?” Но браќата не можеа да му одговорат, бидејќи се смутија пред него.
4. Но Јосиф им рече на браќата свои: „Дојдете поблизу до мене!” И тие пристапија; а тој им рече: „Јас сум Јосиф, братот ваш, кого го продадовте во Египет.
5. А сега, пак, не жалостете се ниту да жалите што ме продадовте ваму, оти Бог ме прати мене пред вас, за да го запази животот ваш.
6. Оти има веќе две години, откако настапи глад на земјата, а уште пет години остануваат, во кои ќе нема ни орање, ниту жетва.
7. Затоа Бог ме прати пред вас, за да ве зачува на земјата, а и да ви го запази животот со големо избавување.
8. И така, не ме пративте вие ваму, туку Бог. Кој ме постави како татко на Фараонот и господар на целиот дом негов и кнез над целата земја Египетска.
9. Вратете се брзо кај таткото мој и кажете му: »Вака вели синот твој Јосиф – Бог ме постави за господар над целиот Египет; дојди при мене, не одлагај.
10. Ќе живееш во земјата Гесем Арабиски и ќе бидеш близу до мене, ти и синовите твои, и внуците твои, и овците твои, и воловите и сè што е твое.
11. А јас ќе се грижам ваму за прехраната твоја, зашто глад ќе има на земјата уште пет години, та да не загинеш ти, и синовите твои, и сè, што е твое.
12. И ете, гледате со очите ваши, и братот мој Венијамин со свои очи гледа, дека мојата уста ова ви го зборува.
13. Раскажете му на таткото мој за сета слава моја во Египет и за сè што видовте, па поскоро доведете го ваму таткото мој.”
14. Потоа го прегрна братот свој Венијамина и плачеше над него. А и Венијамин плачеше, над братот негов.
15. И ги целива сите браќа свои и плачеше над нив, прегрнувајќи ги. Потоа неговите браќа разговараа со него.
16. Тогаш глас се пренесе во домот на Фараонот, дека пристигнале браќата на Јосифа. И се зарадува Фараонот и слугите на неговите дворјани.
17. И му рече Фараонот на Јосифа: „Кажи им на браќата твои – еве што ќе направите: »Натоварете ги ослите ваши, и вратете се во земјата Хананска.
18. Па земете го таткото ваш и сè што е ваше и дојдете кај мене, и ќе ви ја дадам најубавата земја што ја има во Египет, и така вие ќе живеете во изобилие во оваа земја.«
19. А тебе, пак, ти заповедам да им кажеш – Вака направете: “Земете со себе од земјата Египетска коли за децата ваши и за жените ваши, и поведете го таткото ваш, и дојдете ваму.
20. И немојте да жалите за покуќнината ваша, зашто сè, што е најубаво во земјата египетска, ќе биде ваше.”
21. И синовите Израилеви така постапија. А Јосиф им даде коли, по наредба на Фараонот; им даде и храна за по пат.
22. И на секого им даде по две облеки, а на Венијамина му даде триста сребреници и пет промени.
23. А и на татка си свој му испрати десет осли, натоварени со најубави работи, што имаше во Египет, и десет ослици, натоварени со жито и храна на татка му за по пат.
24. Тогаш ги испрати браќата свои, и тие тргнаа; а им порача: „Немојте да се карате патем!”
25. И така тие излегоа од Египет, и стигнаа во земјата Хананска кај Јакова, таткото нивни.
26. И му раскажаа сè, велејќи: „Јосиф, синот твој е жив, и тој е господар над целата земја Египетска.” А неговото срце се смути, зашто не им веруваше.
27. Но, кога му раскажаа за сè, што им беше рекол Јосиф, и кога ги виде колите, што му ги беше испратил Јосиф, за да го земат, тогаш оживе духот на Јакова, таткото нивни.
28. И рече Израил: „Доволно е што е жив синот мој Јосиф; ќе појдам да го видам, пред да умрам.”

46. Патот на Јакова во Египет. Израилевите деца. Јосиф сите ги пречекува.
1. И тргна Израил со сè што имаше, па, откако дојде во Вирсавија, Му принесе жртва на Бога од таткото свој Исака.
2. И му рече Бог на Израила ноќе во видение; „Јакове! Јакове!” А тој одговори: „Еве ме!”
3. Тогаш Бог му рече: „Јас сум Бог, Бог на таткото твој. Не плаши се да слезеш во Египет, оти таму ќе направам од тебе голем народ.
4. Јас ќе слезам со тебе во Египет, и Јас пак ќе те вратам ваму; и Јосиф ќе ги заклопи очите твои.”
5. И тргна Јаков од Вирсавија; и синовите Израилеви го сместија Јакова, таткото свој, и децата свои, и жените свои и имотот свој во колите, што беше им ги пратил Јосиф, за да го доведат.
6. И го зедоа доботокот свој и имотот свој, што го беа спечалиле во земјата Хананска, и дојдоа во Египет – Јаков и сиот негов род заедно со него.
7. Тој ги доведе со себе во Египет синовите свои и внуците свои, и ќерките свои и внуките свои, и целото свое потомство.
8. А ова се имињата на децата Израилеви, кои дојдоа во Египет: Јаков и синовите негови. Првенецот на Јакова Рувим.
9. Синовите Рувимови: Енох и Фалос, Асрон и Харми.
10. Синовите Симеонови: Јемуил, Јамин, Аод, Јахим, Соар, и Саул, син на Хананејката.
11. Синовите Левиеви: Гирсон, Кат и Мерариј.
12. Синовите Јудини: Ир, Авнан, Силом, Фарес и Зара; но Ир и Авнан умреа во земјата Хананска. Синови +Фаресови беа Есрон и Хамуил.
13. Синови Исахарови: Тула, Фува, Јов и Симрон.
14. Синови Завулонови: Серед, Алон и Ахоил.
15. Тоа се синовите Лиини, што му ги роди на Јакова во Месопотамија Сириска, заедно со Дина, ќерката негова. Сите синови и ќерки негови беа триесет и три души.
16. Синови Гадови: Сифон, Агиј, Суниј, Есвон, Ириј, Ародиј и Арилиј.
17. Синови Асирови: Емна, Есва, Усвиј и Вериј – и сестрата нивна Сара. А синови на Вериј беа: Хевор и Мелхил.
18. Тоа се синовите на Зелфа, која ѝ ја даде Лаван на Лија, ќерката своја; таа му роди на Јакова шеснаесет души.
19. Синови, пак, на Рахил, жената на Јакова, беа: Јосиф и Венијамин.
20. А на Јосифа во Египет му се родија од Асенета, ќерката на Петефриј, жрецот илиополски: Манасија и Ефрем.
21. А синови Венијаминови беа: Вела, Вехер и Асвил; синови Велови: Гира, Наман, Ихиј, Рос, Упим, а Гира го роди Арад.
22. Тоа се синовите на Јакова, што му го роди Рахил, – вкупно четиринаесет души.
23. А син Данов: Асом.
24. Синови Нефралимови: Асил, Гуниј, Есер и Силим.
25. Тоа беа синови на Вала, која ѝ ја даде Лаван на ќеката своја Рахил; таа му роди на Јакова вкупно седум души.
26. Сите, кои дојдоа со Јакова во Египет и кои беа излегле од бедрата негови, освен жените на синовите Јаковови, беа вкупно шеесет и шест души.
27. И двајцата синови Јосифови, што му се родија во Египет; сите души, значи, во домот на Јакова, кои дојдоа во Египет, беа седумдесет.
28. Израил го прати Јуда кај Јосифа пред себе, за да го сретне во сирискиот град – Гесем, во земјата Гесемска.
29. Тогаш Јосиф ја впрегна колата своја, и му излазе во пресрет на Израила, таткото свој, во сирискиот град Гесем; и кога го виде Јаков, му се обеси околу вратот, и плачеше долго на вратот негов.
30. Потоа Израил му рече на Јосифа; „Сега, бидејќи со свои очи видов, оти си жив, можам да умрам.”
31. А Јосиф им рече на браќата свои – „Одам да му соопштам на Фараонот и ќе му речам: »Браќата мои и семејството на таткото мој, кои беа во земјата хананска, дојдоа кај мене.
32. Тие се луѓе овчари; од секогаш се занимавале со сточарство; и ги доведоа со себе овците и говедата свои и сè што имаа.«
33. А кога Фараонот ќе ве повика и ќе ве праша: »Каква работа работите,«
34. вие кажете: »Овчари се слугите твои уште од младини па досега, и ние и татковците наши« – за да останете во земјата Гесем Арабиски. Оти Египтјаните сите овчари ги сметаат за нечисти.”

47. Населување во земјата Гесем. Јаков пред Фараонот. Глад во Египет. Крајот на Јакова наближува.
1. И отиде Јосиф, па му јави на Фараонот, велејќи: „Таткото мој и браќата мои, со овците нивни и говедата нивни, и со сè што имаа, дојдоа од земјата Хананска; и, ете, тие се сега во земјата Гесемска.”
2. И земајќи од браќата свои пет души – ги претстави пред Фараонот.
3. А Фараонот им рече на браќата Јосифови: „Каква работа работите?” Тие му одговорија на Фараонот: „Овчари се слугите твои, и ние и нашите татковци, од детство па до сега.”
4. И уште му рекоа на Фараонот: „Дојдовме да поживееме во оваа земја, зашто нема пасишта за доботокот на слугите твои, бидејќи голем глад завладеа во земјата Хананска; затоа дозволи им на слугите твои да се населат во земјат Гесем Арабиски.”
5. А Фараонот му рече на Јосифа: „Таткото твој и браќата твои дојдоа при тебе;
6. земјата Египетска е во твоја власт; насели ги на најдобро место: таткото твој и браќата твои; нека живеат во земјата Гесем; и, ако знаеш, дека меѓу нив има способни луѓе, постави ги за надгледници над мојот добиток.”
7. Потоа го доведе Јосиф Јакова, таткото свој и го претстави пред Фараонот: Јаков го благослови Фараонот.
8. А Фараонот го праша Јакова: „Колку години имаш?”
9. Му одговори Јаков на Фараонот: „Деновите на мојот живот на земјата се сто и триесет; годините на мојот живот беа кратки и злочести и не ги достигнаа дните на татковците мои, колку што тие живееја.”
10. Потоа се збогува со Фараонот и, откако го благослови, Јаков си отиде од него.
11. А Јосиф ги насели и таткото свој и браќата свои и им даде најдобро место во сопственост во земјата Египетска во областа Рамзес како што беше заповедал Фараонот.
12. И му даде Јосиф жито на таткото свој и на браќата свои, и на целиот татков дом, според бројот на членовите.
13. Но жито немаше по целата земја, зашто гладот стана многу голем: се истошти земјата Египетска и земјата хананска од глад.
14. И ги собра Јосиф сите пари што се наоѓаа во земјата египетска и во земјата Хананска, мерејќи им жито, што го купуваа, и ги однесе во домот Фараонов.
15. И снема пари во земјата египетска и во земјата Хананска. Тогаш сите Египтјани почнаа да доаѓаат кај Јосифа и викаа: „Дај ни леб! Зошто да умираме пред тебе? Парите веќе свршија.”
16. А Јосиф им велеше: „Дајте го доботокот свој, па ќе ви дадам леб за доботокот, штом парите сте ги потрошиле.”
17. И го доведуваа добитокот свој кај Јосифа, а Јосиф им даваше жито за коњите, за овците, за воловите и за ослите. Така ги исхрани таа година со жито во замена за сиот добиток нивни.
18. А кога помина таа година, почнаа пак да доаѓаат кај него и втората година, велејќи: „Зар да изгинеме пред господарот наш? Бидејќи парите наши свршија, а и добитокот и имотот што го имавме пред тебе, и кај господарот наш, па не ни остана веќе ништо да му донесеме на господарот наш, освен телата наши и нивите наши.
19. За да не пропаднеме пред очите твои, купи нè нас и нивите наши за жито, па ние и земјата наша да му станеме робови на Фараонот. А ти дај ни семе, да сееме и да останеме живи и да не умреме, та и земјата да не запусти.”
20. И така Јосиф ја купи за Фараонот сета земја во земјата Египетска, бидејќи сите Египтјани ја продадоа својата земја на Фараонот, зашто гладот ги притисна. И земјата стана Фараонова.
21. А народот го пороби од едниот крај на Египет до другиот.
22. Само не ги купи имотите на жреците, бидејќи Фараонот имотите им ги подарил, и тие се хранеа од давачки, што им ги определил Фараонот. Затоа тие не ја продадоа земјата своја.
23. Јосиф, пак, им рече на сите Египтјани: „Ете, ве купив денес вас и нивите ваши за Фараонот. Па, еве ви семе, и посејте ги нивите.
24. Но од родот една петина ќе му давате на Фараонот, а четирите дела нека останат за вас: за сеење на нивите и за прехрана ваша и на оние, кои се по домовите ваши.”
25. А тие рекоа: „Ти ни го запази животот; нека најдеме милост пред господарот наш и да му бидеме робови на Фараонот.”
26. И донесе Јосиф закон, кој е и денес во сила во земјата Египетска: петина му припаѓа на Фараонот, освен од земјата на жреците, што не стана Фараонова.
27. А Израил се насели во земјата египетска, во областа Гесем, која ја држеше, и се изнародија и намножија многу.
28. И поживе Јаков во земјата Египетска седумнаесет години; а деновите на Јакова броеја сто и четириесет и седум години
29. А кога се наближи времето Израил да умре, го повика синот свој Јосифа и му рече: „Ако сум нашол милост пред тебе, стави ја раката твоја под бедрото мое, и направи ми милост и вети ми: немој да ме погребеш во Египет.
30. Но за да почивам кај татковците мои, затоа пренеси ме од Египет горе и погреби ме во гробот нивни.” А тој рече: „Ќе направам како што велиш.”
31. И му рече: „Заколни ми се!” И тој му се заколна. Тогаш Израил му се поклони врз перницата на постелата.

48. Јаков ги благословува Ефрема и Манасија.
1. Потоа му јавија на Јосифа: „Ене, татко ти е болен.” А тој ги поведе со себе двајцата синови свои, Манасија и Ефрема, и дојде кај Јакова.
2. И го известија Јакова, велејќи му: „Ете, синот твој доаѓа при тебе.” А Израил собра сили и седна на постелата своја.
3. И му рече Јаков на Јосифа: „Сесилниот мој Бог ми се јави мене во Луз, во земјата Хананска, ме благослови,
4. и ми рече: „Ќе те направам плоден и многуброен; и ќе направам од тебе да произлезат многу народи, ќе ја дадам оваа земја и на твоето потомство по тебе во вечна сопственост.
5. А сега, двајцата синови твои, кои ти се родија во земјата Египетска, пред да дојдам во Египет, нека бидат мои: Ефрем и Манасија, како што ми се Рувим и Симеон.
6. Децата, пак, кои ти се родија по нив, нека останат твои; а во наследството свое нека се викаат според имињата на браќата нивни.
7. А кога се враќав од Месопотамија Сириска, умре мајка ти Рахил во земјата Хананска, по пат, близу до Ефрат, и јас ја погребав таму на патот за Ефрат, наречен сега Витлеем.”
8. А, откога ги виде Израил синовите Јосифови, праша: „Кои се овие?”
9. А Јосиф му рече на таткото свој: „Тоа се моите синови, кои ми ги даде Бог овде.” И рече Јаков: „Доведи ги при мене, да ги благословам.”
10. Оти очите на Израил му беа ослабеле од староста, па не можеше добро да гледа. А кога му ги доведе, ги прегрна и ги целива.
11. И му рече Израил на Јосифа: „Не се надевав дека ќе го видам лицето твое; но, ете, Бог ми ги покажа и децата твои.”
12. Тогаш Јосиф ги истави од колената негови и му се поклони со лицето доземи.
13. Па ги зеде Јосиф обајцата, Ефрема во својата десна рака, спроти левата на Израил, а Манасија во својата лева рака, спроти десната на Израил, и ги приближи до него.
14. А Израил ја пружи десната рака своја и ја стави врз главата на Ефрема, иако тој беше помал, а левата врз главата на Манасија. Така ги вкрсти рацете нарочно, макар што Манасија беше првороден.
15. И го благослови Јосифа, велејќи: „Бог, по чиј пат секогаш одеа пред него татковците мои Авраам и Исак, Бог, Кој ми беше Спасител, откако сум настанал па сè до денешен ден,
16. Ангелот, Кој ме избавуваше од секое зло, нека ги благослови овие деца; со името мое и името на татковците мои, Авраама и Исака, по нив да се спомнува, и во мноштва многубројни на земјата да се намножат.”
17. А на Јосифа му беше тешко кога виде дека татко му својата десна рака ја возложи врз главата на Ефрема. Па ја зеде татковата десна рака за да ја премести од главата Ефремова на главата Манасиева,
18. и му рече Јосиф на татка си: „Не така, татко, оти оној е првенец; стави ја својата десна рака врз неговата глава.”
19. Но такото не сакаше, туку рече: „Знам, синко, знам, и од него ќе излезе народ, и тој ќе биде голем; но помалиот брат ќе биде поголем од него, и од неговото семе ќе произлезе многуброен народ.”
20. И ги благослови во оној ден и рече: „Преку вас ќе се благословува Израилот и ќе се вели: »Бог нека ти направи, како што му направи на Ефрема и на Манасија.«“ Така го постави Ефрема над Манасија.
21. А потоа Израил му рече на Јосифа: „Еве, јас умирам; но Бог ќе биде со вас и ќе ве врати во земјата на татковците ваши.
22. И јас ти давам еден дел повеќе отколку на браќата твои, од она што го зедов од рацете аморејски, со својот меч и со својот лак.”

49. Јакововиот благослов, последната наредба и смртта.
1. Потоа ги повика Јаков синовите свои и им рече: „Соберете се, за да ви соопштам однапред, што ќе се случи со вас во последните денови.
2. Соберете се и послушајте ме, вие синовите на Јакова, послушајте го Израилот таткото ваш –
3. Рувиме, сине мој првороден, ти си крепост моја и +почеток на чедата мои; прв по достоинство и прв по сила.
4. Ти бликаш како вода; нема да се издигнеш, зашто се качи на татковото легло, и ја оскверни постелата моја, на која се качи.
5. Симеон и Левиј се браќа, но направија оружје на неправда.
6. Во советувањата нивни да не влегува душата моја, и во собирот нивни да не учествува славата моја; бидејќи тие во +гневот свој убија луѓе, а за своја веселба испокинаа жили на јунец.
7. Проклет да е гневот нивни, оти е жесток, и лутината нивна, зашто е свирепа; ќе ги разделам во Јакова, и ќе ги растурам во Израилот.
8. Јудо! Тебе ќе те фалат браќата твои, и рацете секогаш ќе ти бидат врз плеќите на непријателите твои; и тебе ќе ти се клањаат синовите на таткото твој.
9. Јудо, лаве мој мал! Од грабеж се издигаш, сине мој. Се +наведнуваш и легуваш како лав и лавица. Кој смее да те разбуди?
10. Нема да недостасува кнез од Јуда, и водач од бедрата негови, сè дури не дојде Оној, Кому му припаѓа власта, и Он е надеж на народите.
11. Тој го врзува за лоза оселот свој, и прлето на неговата ослица за дебела прачка,; во вино ја пере облеката своја, а во крв од грозје облеклото свое;
12. очите му се повесели од вино и забите му се побели од млеко.
13. Завулон ќе живее покрај море и при морско пристаниште, а границата ќе му биде до Сидон;
14. Исахар го засака доброто, почивајќи меѓу огради;
15. па, откако виде дека почивката е добра и дека е земјата плодна, ги сви рамењата свои под трудот и стана земјоделец.
16. Дан ќе му суди на својот народ, како и на секое племе Израилево.
17. Дан нека биде змија на пат што седи на раскрсница, која, штом го каснува коњот за нога, јавачот негов паѓа назад.
18. чекајќи спасение од Господа.
19. А Гад, него незгоди ќе го снајдат, но тој, одејќи им по трагите, ќе ги совлада.
20. Кај Асира ќе има храна во изобилие, тој ќе им дава храна на кнезовите.
21. Нефталим е како стебло разгрането, што развило убави гранки.
22. Јосиф е син мој издигнат, син ревносен, син мој најмлад, свртен кон мене!
23. Иако здоговорено те навредуваа, огорчуваа луто и иако силните ги управуваа стрелите во тебе,
24. се сотреа со сила нивните лакови и ослабнаа мускулите на рацете нивни од силната рака на Јакова: така Израилот, таткото твој ојакна од Бога.
25. И ти помогна мојот Бог и те благослови со благослов одозгора од небото, и со благослов од земјата, со благослов од сите гради, од сите утроби.
26. Благословите на таткото твој и на мајката твоја ги надминаа благословите на старите планини и благословите на вечните ридови; тие нека се спуштат над главата Јосифова, избраниот меѓу браќата, над кои господареше.
27. Венијамин е волк граблив, наутро јаде лов, а навечер го дели пленот.”
28. Тоа се дванаесетте синови Јаковови, и тоа им го изговори таткото нивни, ги благослови: секого со благословот негов ги благослови.
29. Потоа им рече: „Јас се прибирам при родот свој, погребете ме при татковците мои, во пештерата што е во нивата на Хетеецот Ефрон.
30. Во пештерата, што се наоѓа во нивата Макпелска спроти Мамре, во земјата Хананска, која ја беше купил Авраам од Хетеецот Ефрон, за да има свој гробница.
31. Таму ги пограбаа Авраама и жената негова Сара, таму го погребаа и Исака и Ревека, жената негова, а таму ја погребаа и Лија;
32. во сопствената нива и пештерата, што е во неа, која е купена од синовите Хетееви.”
33. И престана Јаков да им говори на синовите свои, го повлече нозете во постелата, па умре – и се прибра кај предците свои.

50. Погребението на Јакова во Хеврон. Јосифовата благодарност. Неговата смрт.
1. Тогаш Јосиф падна врз лицето од таткото свој, плака над него, и го целива.
2. И им заповеда Јосиф на гробарите, кои беа во негова служба, да го погребат таткото негов; и гробарите го погребаа Израилот.
3. И изминаа четириесет дена, зашто така се бројат деновите погребни, и го оплакуваше седумдесет дена.
4. Штом изминаа деновите на жалоста, им рече Јосиф на големците Фараонови, велејќи: „Ако сум нашол милост пред вашите очи, зборувајте со Фараонот и речете му:
5. »Таткото мој ме заколна пред да умре и ми рече: – Во гробот мој, што го ископав во земјата хананска, таму да ме погребеш.« – Па сега би сакал да одам и да го погребам таткото мој, а потоа ќе се вратам.” И му рекоа на Фараонот според зборовите Јосифови.
6. А Фараонот му рече на Јосифа: „Оди и погреби го таткото твој, штом те заколнал.”
7. Потоа отиде Јосиф да го погребе таткото свој. А со него појдоа и сите слуги Фараонови, старешини од земјата египетска,
8. и целиот дом Јосифов и браќата негови, и целиот дом на таткото негов и роднините негови. Овците и говедата ги оставија во земјата Гесем.
9. Со него тргнаа, исто така, коли и коњаници, толку многу, што претставуваа голема погребна придружба.
10. А кога дојдоа во Горни Хатад, кој е од онаа страна на Јордан, заплакаа таму многу силно и жално. И Јосиф го оплакуваше својот татко седум дена.
11. А луѓето од онаа земја хананска кога видоа плачење во Горни Хатад, рекоа: „Голема жалост имаат Египтјаните.” Затоа тоа место го нарекоа „Абел Мисраим”, односно, плач египетски: што е отаде Јордан.
12. И му направија синовите негови онака, како што им беше заповедал;
13. го однесоа синовите негови во земјата Хананска, и го погребаа во пештерата на нивата Макпела, што беше ја +купил Авраам од Хетеецот Ефрон, спроти Мамре, за да има гробница.
14. А Јосиф се врати во Египет, – тој и браќата негови, и сите, кои беа на погребението на неговиот татко.
15. Кога видоа браќата Јосифови дека нивниот татко умре, си рекоа; “Да не би да си спомни Јосиф за нашата омраза, па да ни одмазди за сето зло, што му го направивме!”
16. Затоа дојдоа и му рекоа на Јосифа: „Татко ти остави клетва пред да умре и рече –
17. »Вака кажете му на Јосифа: Прости им ја на браќата твои неправдата и гревот нивни, што ти го направија.« И ете, сега прости им го гревот на слугите на татковиот Бог.” А Јосиф заплака, кога му го рекоа тоа.
18. Потоа дојдоа пред него и рекоа: „Еве, ние сме слуги твои.”
19. Јосиф им рече: „Не плашете се, бидејќи јас сум по Бога.
20. Вие помисливте лошо за мене, но Бог тоа го обрна во добро, за да се изврши она, што денес се случува: да се прехранат многу луѓе.”
21. И им рече: „Не плашете се, јас ќе ве прехранам вас и вашите домови.” Така ги утеши, зборувајќи угодно.
22. И продолжи да живее Јосиф во Египет, самиот тој и браќата негови и целиот дом на таткото негов: поживе сто и десет години.
23. И ги виде Јосиф синовите Ефремови до третото колено; а и синовите на Махир, синот Манасиев, што се родија на колената Јосифови.
24. Тогаш им рече на браќата свои, велејќи: „Јас ќе умрам; но Бог вас секако ќе ве посети и ќе ве изведе од оваа земја во земјата, за која им се заколнал Бог на нашите татковци – на Авраама, на Исака и на Јакова.”
25. Па ги заколна Јосиф синовите Израилеви и им рече: „Кога Бог ќе ве посети вас, вие тогаш +понесете ги коските мои одовде со вас!”
26. Потоа умре Јосиф кога имаше сто и десет години. И, го погребаа, го положија во ковчег во Египет.

1. Книга за родословот на Исуса Христа, син Давидов, син Авраамов.
2. Авраам го роди Исака, Исак го роди Јакова, а Јаков го роди Јуда и браќата негови;
3. Јуда го роди Фареса и Зара од Тамар; Фарес го роди Есрома, а Есром го роди Арама;
4. Арам го роди Аминадава; Аминадава го роди Наасона, а Наасон го роди Салмона;
5. Салмон го роди Вооза со Раав; Вооз го роди Овида со Рут, а Овид го роди Јесеја;
6. Јесеј го роди цар Давида, а цар Давид со поранешната Уриева жена го роди Соломона;
7. Соломон го роди Ровоама; Ровоам го роди Авија, а Авија го роди Аса;
8. Аса го роди Јосафата; Јосафат го роди Јорама, а Јорам го роди Озија;
9. Озија го роди Јоатама; Јоатам го роди Ахаза, а Ахаз го роди Езекија;
10. Езекија го роди Манасија; Манасија го роди Амона, а Амон го роди Јосија;
11. Јосија го роди Јоакима; Јоаким го роди Јехонија и браќата негови за време преселувањето во Вавилон.
12. А по Вавилонското преселување Јехонија го роди Салатиила, а Салатиил го роди Зоровавела;
13. Зоровавел го роди Авиуда; Авиуд го роди Елијакима, а Елијаким го роди Азора;
14. Азор го роди Садока; Садок го роди Ахима, а Ахим го роди Елиуда;
15. Елиуд го роди Елеазара; Елеазар го роди Матана, а Матан го роди Јакова;
16. Јаков го роди Јосифа, мажот на Марија, од која се роди Исус, наречен Христос.
17. И така, сите родови од Авраама до Давида се четиринаесет; и од Давида до Вавилонското преселување се четиринаесет родови; а и од преселувањето Вавилонско до Христа – родови четиринаесет.
18. А раѓањето на Исуса Христа стана вака: по свршувачката на мајка Му Марија за Јосифа, уште пред да се состанат, се виде дека е тешка од Светиот Дух.
19. А Јосиф, нејзиниот маж, бидејќи праведен, не сакаше да ја посрами и намисли тајно да ја отпушти.
20. Но, штом помисли така, ангел Господов му се јави насон и рече: „Јосифе, син Давидов, не бој се да ја примиш Марија, жената своја, зашто зачнатото во неа е од Светиот Дух;
21. Таа ќе роди Син и ќе Му ставиш име Исус, зашто Он ќе го спаси народот Свој од неговите гревови.”
22. А сето тоа стана за да се исполни кажаното од Господа преку пророкот, кој вели: 23. И ете, девица ќе зачне во утробата своја и ќе роди Син, и ќе го наречат Емануил – што значи: со нас е Бог!
24. Штом се разбуди Јосиф од сонот, направи така како што му беше заповедал ангелот Господов и ја прими жената своја.
25. И не се доближи до неа, додека таа не Го роди својот првороден Син и Го нарече Исус

2. Мудреците од Исток. Бегањето Христово во Египет. Ирод ги убива децата. Христовото враќање и населување во Назарет.
1. А кога се роди Исус во Витлеем Јудејски, во дните на цар Ирода, ете, дојдоа во Ерусалим мудреци од Исток и рекоа:
2. Каде е новородениот Цар Јудејски? Ја видовме Неговата ѕвезда на Исток, па дојдовме да Му се поклониме.
3. Штом го чу тоа, цар Ирод се уплаши и целиот Ерусалим со него.
4. И кога ги собра сите првосвештеници и книжници народни, ги праша: „Каде треба да се роди Христос?”
5. А тие му одговорија: „Во Витлеем Јудејски; зашто така е напишано преку пророкот:
6. И ти, Витлееме, земјо Јудина, по ништо не си помал меѓу војводствата Јудини; оти од тебе ќе излезе Водач што ќе го пасе мојот Мојот народ – Израилот.”
7. Тогаш Ирод тајно ги повика мудреците и дозна од нив точно за времето, кога се појавила ѕвездата,
8. па, испраќајќи ги во Витлеем, рече: „Отидете и распрашајте се добро за Младенецот и, штом ќе Го најдете, јавете ми за да отидам и јас да Му се поклонам.”
9. Тие, откако го ислушаа царот, си заминаа. И, ете, ѕвездата, што ја беа виделе на Исток, врвеше пред нив, додека не пристигна и се запре над местото, каде што беше Младенецот.
10. А кога ја видоа ѕвездата, тие се зарадуваа со многу
голема радост.
11. И штом влегоа во куќата, Го видоа Младенецот со мајка Му Марија, и паднаа, па Му се поклонија; а кога ги отворија своите ковчежиња, Му принесоа дарови: злато, ливан и измирна.
12. И кога примија в сон вест, не се вратија веќе при Ирода, а си заминаа по друг пат за својата земја.
13. А штом си отидоа тие, ете, ангел Господов му се јави на Јосифа в сон, велејќи: „Стани, земи Го Младенецот и
мајка Му, па бегај во Египет и остани таму дури не ти кажам, бидејќи Ирод ќе Го бара Младенецот за да Го погуби.”
14. И тој стана, Го зеде Младенецот и мајка Му ноќно време, па отиде во Египет.
15. И таму беше до смртта Иродова, за да се исполни реченото од Господа преку пророкот, кој вели: „Од Египет Го повикав Синот Свој.”
16. Тогаш Ирод, кога виде дека мудреците го измамија, се разгневи многу и прати, та ги уби сите младенци во Витлеем и по целата негова околина од две години и помали, според времето што точно го беше узнал од мудреците.
17. Тогаш се исполни кажаното преку пророкот Јеремија, кој говори:
18. Глас се слуша во Рама, плач и ридање, и пискот голем: Рахил плаче за своите деца и не сака да се утеши, зашто ги нема.
19. А по смртта Иродова му се јави на Јосифа насон во Египет ангел Господов
20. и му рече: „Стани, земи Го Младенецот и мајка Му, и отиди во земјата Израелева, зашто изумреа оние што ја бараа душата на Младенецот.”
21. Тој стана, Го зеде Младенецот и мајка Му, и дојде во земјата Израилева.
22. Но, кога чу дека во Јудеја царува Архелај, место татка си Ирода, се уплаши да отиде таму; и откако доби вест в сон, тој замина во пределите Галилејски.
23. А кога пристигна, се насели во градот наречен Назарет, за да се исполни кажаното преку пророците дека Он ќе се нарече Назареец.

3. Јован го повикува народот на покајание и Го крштава Исуса.
1. Во тие дни дојде Јован Крстител и проповедаше во пустината Јудејска,
2. и говореше: „Покајте се, зашто се приближи царството небесно!”
3. Оти овој е, навистина оној за кого рекол пророкот Исаија: „Гласот на оној, што вика во пустината, вели: »Пригответе го патот на Господа и исправете ги патеките Негови!”
4. А сам Јован имаше облека од камилски влакна и појас од кожа околу слабините, а храната му се состоеше од скакулци и див мед.
5. Тогаш од Ерусалим и цела Јудеја и од целиот крај Јордански доаѓаа при него
6. и се крштаваа од него во реката Јордан, исповедувајќи ги своите гревови.
7. А штом виде Јован дека при него доаѓаат мнозина фарисеи и садукеи за да се крстат, им рече: „Породи змиини, кој ви кажа да бегате од гневот што иде?
8. Направете плод достоен за каење
9. и немојте да говорите во себе: »Наш татко е Авраам« зашто Бог може, ви велам, и од овие камења да му издигне чеда на Авраама.
10. Секирата веќе лежи при коренот на дрвото: зашто секое дрво, што не дава добар плод, се сече и се фрла во оган.
11. Јас ве крштавам за покајание со вода, но Оној што иде по мене е посилен од мене; јас не сум достоен да Му ги понесам ни обувките; Он ќе ве крсти со Дух Свети и со оган.
12. Лопатата е во рацете Негови и Он ќе го очисти гумното Свое и ќе Си го прибере житото во амбар, а плевата ќе ја изгори со оган што не гасне.”
13. Тогаш дојде Исус од Галилеја на Јордан при Јована за да се крсти од него.
14. А Јован Го одвраќаше, велејќи: „Јас треба од Тебе да бидам крстен, а Ти при мене ли – доаѓаш?”
15. Но Исус му одговори и рече: „Остави го сега тоа, зашто нам ни претстои да ја исполниме секоја правда.” Тогаш Јован Го остави.
16. И штом се крсти, Исус веднаш излезе од водата. Одеднаш Му се отворија небесата, и Го виде Духот Божји да слегува како гулаб и да се спушта над Него.
17. И ете, глас од небесата говореше: „Овој е Мојот возљубен Син, Кој е по Мојата волја!”

4. Исуса Го искушува сатаната; почнува да учи, ги повикува првите ученици и лекува секаква болест.
1. Тогаш Духот Го одведе Исуса во пустината за да биде искушуван од ѓаволот.
2. И како постеше четириесет дни и четириесет ноќи, најпосле огладне.
3. А кога се приближи до Него, искушувачот Му рече: „Ако си Син Божји, кажи овие камења да станат лебови.”
4. А Он му одговори и рече: „Напишано е – »Не само од леб ќе живее човекот, а од секој збор што излегува од устата на Бога.«“
5. Тогаш ѓаволот Го одведе во Светиот град и Го постави на храмовата стреа,
6. и Му рече: „Ако си син Божји, скокни долу, зашто во Писмото стои: »На ангелите Свои ќе заповеда за Тебе да Те запазат и на раце ќе Те земат за да не Си ја сопнеш некако ногата од камен.«“
7. А Исус му рече: „Напишано е исто така -»Не искушувај Го Господа, Твојот Бог«.”
8. Го одведе ѓаволот потоа на многу висока планина, и Му ги покажа сите царства на светот и нивната слава,
9. и Му рече: „Сето ова ќе Ти го дадам, ако паднеш и ми се поклониш.”
10. Но Исус му рече: „Бегај од Мене, сатано, зашто е напишано: »На Господа, твојот Бог, да Му се поклонуваш и само нему да Му служиш!«“
11. Тогаш ѓаволот Го остави и ете дојдоа ангели и Му служеа.
12. А кога чу Исус дека Јован е предаден, отиде во Галилеја;
13. И кога го остави Назарет, дојде и се насели во Капернаум приморски, во пределите Завулонови и Нефталимови,
14. за да се исполни реченото преку пророкот Исаија, кој вели:
15. Земјата Завулонова и земјата Нефталимова, на пат кон морето, отаде Јордан, е незнабожечка Галилеја.
17. Оттогаш почна Исус да проповеда и да говори: „Покајте се, зашто се приближи царството небесно!”
18. И одејќи покрај Галилејското море, ги виде двајцата браќа, Симона, наречен Петар, и брата му Андреја, како фрлаат мрежа во морето, бидејќи беа рибари,
19. и им рече: „Појдете по Мене, и Јас ќе ве направам ловци на луѓе.”
20. И ете, тие веднаш ги оставија мрежите и тргнаа по Него.
21. Потоа, одејќи, понатаму виде други двајца браќа: Јакова Заведеев и брата му Јована, во Кораб со Заведеја, таткото нивни, кои си ги крпеа мрежите свои, и ги повика.
22. И тие наеднаш го оставија коработ и татка си и тргнаа по Него.
23. И одеше Исус по цела Галилеја и, кога поучуваше по синагогите, го проповедаше Евангелието на царството и лекуваше секаква болест
и немоќ кај народот.
24. Па се разнесе глас за Него по цела Сирија и ги доведуваа при Него сите болни, нападнати од различни болести и страдања, и бесни, и месечари, и фатени – а Он ги лекуваше.
25. И по него одеше многу народ од Галилеја и од Десеттоградието, од Ерусалим и од Јудеја, отаде Јордан.

5. Беседа на гората: блаженствата. Достоинството и должностите на учениците. Целиот Закон ќе се изврши.
1. Кога го виде народот, Он се искачи на планината; а штом седна, учениците Негови се приближија до Него.
2. И кога ја отвори устата Своја, ги поучуваше и говореше:
3. “Блажени се бедните по дух, зашто нивно е царството небесно
4. Блажени се оние што плачат, оти ќе се утешат!
5. Блажени се кротките, зашто тие ќе ја наследат земјата!
6. Блажени се гладните и жедните за правда, оти тие ќе се наситат!
7. Блажени се милостивите, зашто тие ќе бидат помилувани!
8. Блажени се чистите по срце, оти тие ќе Го видат Бога!
9. Блажени се миротворците, зашто тие ќе се наречат синови Божји!
10. Блажени се гонетите заради правда, бидејќи нивно е царството небесно!
11. Блажени сте вие, кога ќе ве срамат и прогонат и кога ќе говорат против вас секакви лоши зборови лажно – заради Мене!
12. Радувајте се и веселете се зашто голема е вашата награда на небесата! Така ги гонеа и пророците што беа пред вас.
13. Вие сте солта на земјата. Но, ако солта ја изгуби силата, со што ќе се осоли? Таа веќе за ништо не е, освен да се фрли надвор и изгази од луѓето.
14. Вие сте светлината на светот. Не може да се сокрие град, што се наоѓа на врв планина.
15. Ниту, пак, светило се пали и клава под поклоп, туку на свеќник и им свети на сите в куќи.
16. Така треба да свети пред луѓето и вашата светлина, за да ги видат вашите добри дела и да Го прослават вашиот Отец небесни.
17. Немојте да мислите дека сум дошол да го поништам Законот или Пророците; не сум дошол да ги поништам, туку да ги исполнам.
18. Зашто, вистина, ви велам: дури постојат небото и земјата ниту една јота или црта од Законот нема да се измени, додека не се исполни сè.
19. И така, оној што ќе наруши една од тие најмали заповеди и така ги научи луѓето, најмал ќе се нарече во царството небесно; а оној што ќе ги исполни и поучи, тој голем ќе се нарече во царството небесно.
20. Зашто ви велам, ако вашата праведност не ја надмине праведноста на книжниците и фарисеите, вие нема да влезете во царството небесно.
21. Сте слушале дека им било речено на старите: »Не убивај! А кој убие, виновен
е пред судот«.
22. Јас, пак, ви велам дека секој, што се гневи на брата си без причина, ќе биде виновен пред судот; а оној што ќе го нарече брата си »празноглав«, ќе биде виновен пред врховниот суд; оној, пак, што ќе рече »будала«, ќе биде виновен за во пеколот.
23. И така, ако принесуваш дар на жртвеникот и таму се сетиш дека брат ти има нешто против тебе,
24. тогаш остави го дарот таму, пред жртвеникот, па отиди и најнапред помири се со брата си, а потоа дојди и принеси го дарот.
25. Измири се со противникот твој навреме, уште додека си на пат со него, за да не те предаде на судијата, а судијата – на слугата и да бидеш затворен;
26. вистина, ти велам: нема да излезеш оттаму сè дури не го дадеш и последниот кодрант.
27. Сте слушале дека на старите им било речено: »Не прељубодејствувај!«
28. Јас, пак, ви велам дека секој што ќе погледне на жена со желба, тој веќе извршил прељуба со неа во срцето свое.
29. Ако те соблазнува десното око, извади го и фрли го од себе; зашто подобро ти е да погине еден дел од твоето тело, отколку целото да биде фрлено во пеколот.
30. И десната рака, ако те соблазнува, исечи ја и фрли ја од себе; оти подобро ти е да погине еден твој
дел, отколку целото твое тело да биде фрлено во пеколот.
31. Речено било исто така: »Ако некој ја остави својата жена, нека ѝ даде развод«.
32. А Јас пак ви велам: секој што ќе ја остави својата жена, освен за прељуба, тој ја тера да прељубодејствува; и кој се ожени со така напуштена, тој прељубодејствува.
33. Сте го слушале уште и тоа дека им било речено на старите – »Не колни се криво, а заклетвите пред Господа исполнувај ги«.
34. Јас, пак, ви велам: не колнете се воопшто – ниту во небото, оти тоа е престол Божји;
35. ниту во земјата, зашто таа е подножје на нозете Негови; ниту во Ерусалим, оти е град на великиот Цар.
36. Не колни се ни во главата своја, зашто не можеш ниту едно влакно од косата своја да го направиш бело или црно.
37. Нозборот ваш да биде: да, да, – не, не, а сè што е повеќе од тоа, од лукавиот е.
38. Сте слушале дека е речено: »Око за око, заб за заб«.
39. Јас, пак, ви велам: да не се противите на злото. Ако некој те удри по десниот образ, заврти му го и другиот.
40. А оној што сака да се суди со тебе и да ти ја земе кошулата, дај му ја и горната облека.
41. И ако некој те присили да одиш со него една милја, ти оди две.
42. На оној што бара од тебе, дај му, и не го одбивај оној што ти сака нешто на заем.
43. Сте слушале дека е кажано -»Љуби го својот ближен и мрази го непријателот«.
44. А Јас, пак, ви велам: љубете го непријателите свои, благословувајте ги оние што ве колнат, правете им добро на оние што ве мразат и молете се за оние што ве навредуваат и гонат,
45. за да бидете синови на вашиот Отец небесен; зашто Он го остава Своето сонце да грее над лошите и над добрите, и праќа дожд на праведните и на грешните.
46. Оти, ако ги љубите оние што ве милуваат вас, каква ќе ви биде наградата? Зар не го прават тоа и митниците?
47. И, ако ги поздравувате само браќата свои, што особено правите? Не постапуваат ли така и незнабошците?
48. Но бидете совршени, како што е совршен вашиот Отец небесен.”

6. Продолжение од беседата на гората: за милостината, молитвата и постот. Не е потребно грижење за она што е земно.
1. Гледајте да не ја покажувате својата праведност пред луѓето, за да ве видат; инаку нема да имате награда од вашиот Отец небесен.
2. И така, кога даваш милостина, не разгласувај, како што прават лицемерите по синагогите и по улиците, за да ги фалат луѓето. Навистина ви велам, тие веќе ја добиле својата награда.
3. А ти, кога даваш милостина, да не знае твојата лева рака што прави десната,
4. за да биде твојата милостина тајна; и тогаш, твојот небесен Отец, Кој гледа тајно, ќе те награди јавно.
5. И кога се молиш, не биди како лицемерите, што сакаат да стојат по синагогите и раскрсниците за да се молат и да се покажуваат пред луѓето.
Вистина ви велам дека тие веќе си ја добиле својата награда.
6. Но ти, кога се молиш, влези во својата скришна соба и, откако ќе ја затвориш вратата, помоли Му се на твојот Отец, Кој е во тајност; и Он, Кој гледа тајно, ќе те награди јавно.
7. Кога се молите, не говорете многу како незнабошците, зашто тие мислат дека за своите многу зборови ќе бидат услишени;
8. вие, пак, немојте да бидете како тие, оти вашиот Отец небесен знае од што имате нужда уште пред да сте Го помолиле.
9. Туку молете се вака: Оче наш, Кој си на небесата, да се свети името Твое;
10. Да дојде царството Твое; да биде волјата Твоја, како на небото, така и на земјата;
11. лебот наш насушен дај ни го денес;
12. и прости ни ги долговите наши, како што им ги проштаваме и ние на нашите должници;
13. и не нè воведи во искушение, но избави нè од лукавиот, зашто Твое е царството, и силата, и славата во сите векови. Амин!
14. Бидејќи, ако им ги простите на луѓето гревовите нивни и вам ќе ви ги прости вашиот Отец небесен;
15. ако, пак, не им ги простите гревовите на луѓето, и вашиот Отец нема да ви ги прости вашите.
16. Кога постите, не бидете жалосни како лицемерите; зашто тие си ги прават лицата мрачни, за да се покажат пред луѓето дека постат. Вистина ви велам, оти тие ја добиле веќе својата награда.
17. А ти, кога постиш, помажи ја главата своја и измиј го лицето свое,
18. па да се покажеш дека постиш не пред луѓето, туку пред својот Отец, Кој е во тајност; и твојот Отец, Кој гледа тајно, ќе те награди јавно.
19. Не собирајте богатства на земјата, каде што ги јаде молецот и ‘рѓата, и каде што крадците ги поткопуваат и крадат;
20. но собирајте си богатства на небото, каде што ни молец, ниту ‘рѓа ги јаде, и каде што крадци не ги поткопуваат, ниту крадат;
21. зашто, каде што е богатството ваше, таму ќе биде и срцето ваше.
22. Светило за телото е окото. И така, ако твоето око биде чисто и целото твое тело ќе биде светло;
23. ако, пак, твоето око биде лошо, целото тело ќе ти биде темно. И така, ако светлината, што е во тебе, е темнина, тогаш каква ли ќе е темнината?
24. Никој не може да им слугува на двајца господари: оти, или едниот ќе го замрази, а другиот засака; или кон едниот ќе се приврзе, а другиот ќе го презре. Не можете да им служите на Бога и на Мамона.
25. Затоа ви велам: немојте да се грижите за душата – што ќе јадете или што ќе пиете; ниту за телото, во што ќе се облечете. Зар не чини душата повеќе од храната, и телото – од облеклото?
26. Погледајте ги птиците небески; тие ни сеат, ни жнеат, ниту во амбар собираат; но вашиот Отец ги храни. Зар не сте вие многу поскапи од нив?
27. А кој од вас, грижејќи се, може на својот раст да му придаде макар еден лакот?
28. Зошто се грижите и за облеката? Погледајте ги полските кринови како растат: не се трудат, ниту предат;
29. но ви велам дека ни Соломон, во целата своја слава, не се облече така, како еден од нив;
30. па, ако полската трева, што денеска постои, а утре во оган се фрла, Бог така ја облекува, а колку повеќе вас, маловерни!?
31. Па затоа не грижете се и не говорете: што да јадеме, или што да пиеме, или во што да се облечеме?
32. Зашто сето тоа го бараат незнабошците, а вашиот Отец небесен знае дека за сето ова имате потреба.
33. Но барајте го најнапред царството на Бога и Неговата правда, и се ова ќе ви се придаде.
34. И така, немојте да се грижите за утре, зашто утрешниот ден ќе се грижи за своето; на секој ден доста му е неговото зло.”

7. Не судете, за да не ви се суди.
1. Не судете, за да не бидете судени;
2. оти, со каков суд судите, со таков ќе бидете судени; со каква мерка мерите, со таква и ќе ви се мери.
3. Зошто ја гледаш раската во окото на брата си, а гредата во своето око не ја чувствуваш?
4. Или, како ќе кажеш на брата си – чекај да ти ја извадам раската од окото; а, пак, ете, во твоето око има греда?
5. Лицемере, извади ја прво гредата од твоето око, па тогаш ќе видиш како да ја извадиш раската од окото на брата си.
6. Светињата не ја давајте на кучињата, и не си го фрлајте бисерот пред свињите, за да не го изгазат со своите нозе, и откако се повратат, да не ве раскинат.
7. Сакајте и ќе ви се даде; барајте и ќе најдете; чукајте и ќе ви се отвори;
8. зашто секој што сака, добива, и кој бара, наоѓа, и на оној што чука, ќе му се отвори.
9. Има ли меѓу вас човек, кој, ако му посака неговиот син леб, да му даде камен,
10. и кога посака риба, да му даде змија?
11. И така, ако вие, бидејќи лоши, умеете да им давате на своите чеда добри дарови, колку повеќе вашиот Отец небесен ќе им даде добра на оние што Му бараат?
12. Сè она што сакате да ви прават луѓето, правете им го и вие; оти тоа се Законот и Пророците.
13. Влезете низ тесната врата; оти широки се вратите и широк е патот што води кон пропаст, и мнозина минуваат низ нив;
14. а тесни се вратите и тесен е патот што водат кон животот, и малцина го наоѓаат.
15. Пазете се од лажните пророци, кои доаѓаат во овча кожа, а однатре се волци грабливи.
16. По нивните плодови ќе ги познаете. Се бере ли грозје од трње, или смокви од чичка?
17. Па така, секое добро дрво дава добри плодови, а лошо дрво дава лоши плодови;
18. не може добро дрво да дава лоши плодови, нити лошо дрво да дава добри плодови.
19. Секое дрво, што не дава добар плод, го сечат и го фрлаат во оган.
20. И така, по нивните плодови ќе ги познаете.
21. Не секој што Ми вели: »Господи, Господи«, ќе влезе во царството небесно, а оној што ја исполнува волјата на Мојот Отец небесен.
22. Мнозина ќе ми речат во оној ден: »Господи, Господи, не во Твое ли име пророкувавме? И зар во Твое име бесови не изгонувавме? И не во Твое ли име многу чуда правевме?
23. И тогаш Јас ќе им кажам: »Никогаш не сум ве познавал; бегајте од Мене вие што правите незаконски дела!«
24. И така, секој, што ги слуша и исполнува овие Мои зборови, ќе биде како благоразумен маж, кој си направил куќа на камен.
25. И заврна дожд и надојдоа реки, и дувнаа ветрови, и навалија на таа куќа, но таа не падна, оти беше изградена од камен.
26. А секој, што ги слуша овие Мои зборови и не ги исполнува, прилега на човек глупав, кој си направил куќа од песок.
27. И заврна дожд, и надојдоа реки, и дувнаа ветрови, и навалија на таа куќа, и таа падна, а паѓањето ѝ беше страшно.”
28. И кога ги заврши овие зборови, народот се чудеше на Неговото учење,
29. зашто Он ги поучуваше како Оној, Кој има власт, а не како книжниците.

8. Христос го исцелува лепрозниот, слугата на стотникот, бабата на Петра и други болни, ги поучува Своите два ученика, ја стивнува бурата и им помага на двајца бесни луѓе.
1. А кога слегна од планината, по Него врвеше многу народ.
2. И ете, се приближи еден лепрозен. Му се клањаше и говореше: „Господе, ако сакаш, можеш да ме очистиш.”
3. А Исус, кога ја пружи раката, се допре до него и рече: „Сакам, очисти се!” И тој веднаш се очисти од лепрата.
4. И му рече Исус: „Гледај, никому не кажувај; а оди, покажи им се на свештениците и принеси дар, како што заповедал Мојсеј, ним за сведоштво.”
5. А кога влезе Исус во Капернаум, се приближи до Него еден стотник и Го молеше говорејќи:
6. Господи, слугата мој лежи дома фатен и многу страда.
7. Исус му рече: „Ќе дојдам и ќе го излекувам.”
8. А стотникот одговори и рече: „Господи, не сум достоен да влезеш под мојот покрив; но кажи само збор и слугата мој ќе оздрави;
9. зашто и јас сум човек подвластен, а имам и потчинети војници; па кога ќе му речам на еден од нив: »Оди!« и тој оди; на другиот: »Дојди!« и тој доаѓа; и на слугата: »Направи тоа!« и тој прави.”
10. Кога го чу тоа, Исус се зачуди и им рече на оние што врвеа по Него: „Вистина ви велам: ни во Израилот не најдов толку голема вера.
11. И ви велам дека мнозина ќе дојдат од Исток и од Запад и ќе седнат на трпеза со Авраама, Исака и Јакова во царството небесно,
12. а синовите на царството ќе бидат фрлени во крајната темнина; таму ќе биде плач и крцкање со заби.”
13. И му рече Исус на стотникот: „Оди си и, како што си поверувал, нека ти биде!” И слугата негов во истиот час оздраве.
14. Кога дојде во домот на Петра, Исус ја виде тештата негова како лежи болна од треска,
15. и се допре до раката нејзина, и треската ја остави; таа стана и им служеше.
16. А кога се стемни, доведоа при Него мнозина бесни, и Он со еден збор ги изгони духовите и ги излекува сите болни,
17. за да се исполни кажаното преку пророкот Исаија, кој вели: „Он ги зеде на Себе нашите немоќи и ги понесе болестите.”
18. Кога виде околу Себе многу народ, им заповеда на учениците да минат на другата страна.
19. Тогаш се приближи до Исуса еден книжник и Му рече: „Учителе, ќе врвам по Тебе каде и да одиш.”
20. А Исус му рече: „Лисиците имаат легла и птиците небески – гнезда; а Синот Човечки нема каде глава да потслони.”
21. Друг, пак, од учениците Му рече: „Господи, позволи ми најнапред да отидам да го погребам татка си”
22. Но Исус му рече: „Врви по Мене, и остави ги мртвите да ги погребуваат своите мртовци!”
23. И кога влезе во коработ, по Него влегоа и учениците Негови.
24. И ете, настана голема бура во морето, така што брановите го покриваа коработ, а Он спиеше.
25. Тогаш се приближија учениците до Него, Го разбудија и рекоа: „Господи, спаси нè, загинуваме!”
26. А Он им рече: „Зошто сте толку плашливи, маловерни?” Потоа стана, им заповеда на ветровите и на морето, и настана голема тишина.
27. А луѓето се зачудија и рекоа: „Кој е Овој, та и ветровите и морето Му се покоруваат?”
28. И кога пристигна на другата страна во земјата Гергесинска, Го сретнаа двајца бесни, излегле од гробиштата; беа толку лоши што не смееше никој да мине по тој пат.
29. И ете, извикаа и рекоа: „Што имаш со нас Ти, Исусе, Сине Божји! Зар си дошол тука предвреме да нè мачиш?”
30. А далеку од нив пасеше голем број свињи.
31. И бесовите Го молеа и говореа: „Ако нè изгониш, позволи ни да отидеме во свињине!”
32. И Он им рече: „Отидете!” И тие излегоа и отидоа во свињите. И одеднаш сите свињи се сурнаа низ стрмнината во морето и се издавија во водата.
33. А свињарите побегнаа и, штом дојдоа во градот, раскажаа за сето тоа и за она, што се беше случило со бесните.
34. И ете, излезе целиот град да Го пресретне Исуса и, кога Го видоа, Го замолија да си отиде од нивниот крај.

9. Фатениот. Матеј и учениците Јованови. Ќерката на Јаира и жената што боледува од крвотечение. Двајца слепи и еден нем.
1. Тогаш Он влезе во еден кораб, се врати назад и пристигна, во својот град.
2. И ете, донесоа при Него еден фатен, положен на постела. Па кога ја виде Исус нивната вера, на фатениот му рече: „Не плаши се чедо! Ти се простуваат гревовите твои!”
3. Тогаш некои од книжниците рекоа во себе: „Овој богохулствува.”
4. А Исус, штом ги разбра мислите нивни, рече: „Зошто мислите лошо во срцата ваши?
5. Или, што е полесно? Да кажам: »Ти се простуваат гревовите твои!« или да кажам: »Стани и оди!«?
6. Но за да знаете дека Синот Човечки има власт на земјата да проштава гревови.” Тогаш му рече на фатениот: „Стани, земи си ја постелата и оди си дома!”
7. И тој стана, ја зеде постелата своја и си отиде дома.
8. А народот, кога го виде тоа, се зачуди и Го прослави Бога, Кој им дал таква власт на луѓето.
9. А кога си одеше оттаму, Исус виде еден човек, по име Матеј, како седи на митница, и му рече: „Врви по Мене!” И тој стана и тргна по Него.
10. И кога седеше Исус на трпеза дома, одеднаш мнозина митници и грешници дојдоа и седнаа до Него и до учениците Негови.
11. Но, штом го видоа тоа фарисеите, им рекоа на учениците Негови: „Зошто вашиот Учител јаде и пие со митници и грешници?”
12. А Исус, кога го чу тоа, им рече: „Здравите немаат нужда од лекар, а болните;
13. одете и научете се што значи: »Милост сакам, а не жртва«. Зашто не сум дошол да ги повикам праведниците, туку грешниците, на покајание.”
14. Тогаш дојдоа при Него учениците Јованови и рекоа: „Зошто ние и фарисеите постиме многу, а Твоите ученици не постат!”
15. А Исус им рече: „Зар можат сватовите да бидат нажалени додека е со нив младоженецот? Но ќе дојдат дни, кога младоженецот ќе се оттргне од нив, па тогаш и тие ќе постат.
16. Зашто никој од нив не крпи стара облека со нова крпа, оти таа ќе се отшие од старото и отворот ќе биде поголем;
17. ниту, пак, се става ново вино во стари мевови; инаку, мевовите ќе напукаат, и виното ќе истече и мевовите ќе пропаднат; туку ново вино се става во нови мевови, па така ќе се запази и едното и другото.”
18. Додека Он им говореше за тоа, ете некаков началник се приближи до Него, Му се клањаше и велеше: „Ќерка ми умре сега; туку дојди, положи ја раката Своја над неа и таа ќе оживее.”
19. И како стана Исус, тргна по него, заедно со учениците свои.
20. И ете, една жена, која беше страдала дванаесет години од крвотечение, се приближи одзади и се допре до крајот на облеката Негова.
21. Зашто си велеше: „Само ако се допрам до облеката Негова, ќе оздравам.”
22. А Исус, штом се заврте и ја виде, рече: „Не плаши се, ќерко, верата твоја те спаси!” И оздраве жената во тој час.
23. И кога дојде Исус во куќата на началникот и ги виде свирачите и народот збунети,
24. им рече: „Излезете надвор, зашто девојката не е умрена, туку спие.” А тие Му се потсмеваа.
25. Но штом го истера народот, Он влезе, ја фати момата за рака и таа стана.
26. И се расчу тоа по целиот тој крај.
27. А кога Исус си одеше оттаму, тргнаа по Него двајца слепи и викаа: „Помилуј нè, Исусе, сине Давидов!”
28. А штом дојде в куќи, слепците се приближија до Него. И Исус им рече: „Верувате ли дека можам да го направам тоа?” Тие му рекоа: „Да, Господи!”
29. Тогаш се допре до очите нивни и рече: „Нека ви биде според верата ваша!”
30. И очите им се отворија; а Исус им заповеда строго: „Гледајте никој да не узнае!”
31. А тие, штом излегоа, разгласија за Него по целата таа земја.
32. Додека тие излегуваа, ете, доведоа при Него еден човек нем и бесен.
33. По изгонувањето на бесот, немиот проговори. А народот се чудеше и говореше: „Никогаш такво нешто не станало во Израилот!”
34. А фарисеите велеа: „Он ги изгонува бесовите со силата на началникот на ѓаволите.”
35. И одеше Исус по сите градови и села, и проучуваше по нивните синагоги, го проповедаше Евангелието на царството и лекуваше секаква болест и
немоќ во народот.
36. А штом виде многу народ, се сожали, зашто беа изморени и прснати како овци без пастир.
37. Тогаш им рече на своите ученици: „Жетвата е голема, а работници малку;
38. затоа помолете Го Господарот на жетвата да испрати работници на својата жетва.”

10. Исус ги праќа дванаесетте Свои ученици, ги овластува и ги упатува.
1. И кога ги повика Своите дванаесет ученици, им даде власт над нечистите духови, да ги изгонуваат и да лекуваат секаква болест и секаква
немоќ.
2. А имињата на дванаесетте апостоли се овие: првиот Симон, наречен Петар, и Андреј, брат негов; Јаков Зеведеев и Јован, братот негов;
3. Филип и Вартоломеј, Тома и Матеј митникот, Јаков Алфеев и Левиј, наречен Тадеј,
4. Симон Кананит и Јуда Искариот, кој и Го предаде.
5. Тие дванаесет души ги испрати Исус и им заповеда, говорејќи: „По пат кон незнабошци не одете и во самарјански град не влегувајте;
6. а одете највеќе при загубените овци на Израилевиот дом;
7. И одејќи, проповедајте и кажувајте дека се приближи царството небесно;
8. болни лекувајте, лепрозни очистувајте, мртви воскреснувајте, бесови изгонувајте! Бесплатно добивте, бесплатно давајте!
9. Не носете во појасите ваши ни злато, ни сребро, ниту бакар,
10. ни торба за пат, ни двојни алишта, ниту обувки, ниту стап; зашто работникот ја заслужува својата награда!
11. А штом влезете во некој град или село, распрашајте кој е во него достоен и таму останете, додека не си отидете.
12. И кога ќе влезете во некоја куќа, поздравете ја говорејќи: »Нека е мир на таа куќа!«
13. И ако куќата биде достојна, вашиот мир нека дојде на неа; ако ли не е достојна, тогаш вашиот мир нека се врати при вас!
14. Ако, пак, негде не ве примат и не ги послушаат зборовите ваши, излезете од таа куќа или од тој град и истресете го правот од нозете ваши!
15. Вистина ви велам: полесно ќе ѝ биде на земјата Содомска и Гоморска во судниот ден отколку на тој град.
16. Ете, Јас ве праќам како овци меѓу волци: бидете мудри како змии и незлобни како гулаби.
17. Пазете се од луѓето, зашто тие ќе ве предадат на судовите, и по синагогите нивни ќе ве бијат.
18. И ќе ве одведат пред управници и цареви заради Мене, за да сведочите пред нив и пред незнабошците.
19. Кога ќе ве предадат, не грижете се како или што ќе зборувате, зашто во тој час ќе ви биде дадено што да кажете;
20. бидејќи не сте вие што ќе говорите, а Духот на вашиот Отец ќе говори во вас.
21. И ќе предаде брат брата си на смрт, и татко чедото свое; и ќе станат деца против родителите и ќе ги убијат;
22. и ќе бидете намразени од сите заради Моето име, но, кој претрпи до крај, ќе биде спасен.
23. Ако ве падат од еден град, бегајте во друг. Зашто, вистина, ви велам: нема да ги обиколите Израилевите градови, додека дојде Синот Човечки.
24. Нема ученик поголем од својот учител, ниту слуга – поголем од својот господар;
25. доста е за ученикот да биде како неговиот учител и на слугата да биде како неговиот господар. Ако стопанот на куќата го нарекле Велзевул, тогаш колку повеќе неговите домашни?
26. И така, не плашете се од нив; зашто нема ништо сокриено, што не ќе се открие, или тајно, а да не се узнае.
27. Тоа што ви го говорам во темнина, кажете го на видело; и она што го слушате на увото, разгласувајте го од покривите!
28. И не бојте се од оние што го убиваат телото, а душата не можат да ја убијат; туку бојте се повеќе од Оној, Кој може и душата и телото да ги погуби во пеколот!
29. Не се продаваат ли две врапчиња за еден асариј? И ни едно од нив нема да падне на земја без волјата на вашиот Отец.
30. А вам и влакната на главата ви се изброени.
31. Но не плашете се: вие сте поскапи од многу врапчиња.
32. И така, секој што ќе Ме признае Мене пред луѓето, ќе го признаам и Јас него пред Мојот Отец небесен.
33. А кој ќе се одрече од Мене пред луѓето, и Јас ќе се одречам од него пред Мојот Отец небесен.
34. Немојте да мислите дека дојдов да донесам мир на земјата; не дојдов да донесам мир, туку меч.
35. Зашто дојдов да разделам човек од татка си, и ќерка од мајка си, и снаа од свекрвата нејзина.
36. И непријатели на човека ќе бидат неговите домашни.
37. Кој милува татко или мајка повеќе од Мене, не е достоен за Мене; и кој милува син или ќерка повеќе од Мене, не е достоен за Мене;
38. и кој не го земе крстот свој и не оди по Мене, не е достоен за Мене.
39. Кој ќе ја запази душата своја, ќе ја загуби, а кој ќе ја загуби душата своја заради Мене, ќе ја зачува.
40. Кој ве прима вас, Ме прима Мене; а кој Ме прима Мене, Го прима Оној што Ме пратил.
41. Кој прима пророк во пророчко име, ќе добие пророчка награда; и кој прима праведник во праведничко име, ќе добие праведничка награда.
42. И кој напои еден од овие мали само со чаша студена вода како Мој ученик, вистина ви велам, нема да ја загуби својата награда.”

11. Прашањето на Јован Крстител и Исусовото сведоштво за него. Тешко на градовите што не се покајале. Благодарност на отецот. Христос ги повикува изморените.
1. И кога ги заврши Исус овие заповеди кон дванаесетте Свои ученици, замина оттаму за да поучува и да проповеда по нивните градови.
2. А Јован штом чу во затворот за Христовите дела, испрати двајца свои ученици,
3. и Му рече: „Ти ли си Оној што треба да дојде или да чекаме друг?”
4. Исус му одговори и рече: „Одете и кажете му на Јована што слушате и што гледате:
5. слепи прогледуваат и сакати проодуваат; лепрозни се очистуваат и глуви прослушуваат, мртви воскреснуваат и на бедните им се проповеда Евангелието;
6. и блажен е оној, што не се соблазнува заради Мене.”
7. А кога си отидоа овие, Исус почна да му зборува на народот за Јована: „Што сте излегле да видите во пустината? Трска ли, што се лулее од ветрот?
8. Но, што излеговте да видите? Човек ли, облечен во меки алишта? Ете, оние што носат меки алишта, по царски палати се.
9. Па, што излеговте да видите? Пророк ли? Да, ви велам, и повеќе од пророк.
10. Зашто тој е за кого е напишано: »Ете, Јас го праќам Мојот ангел пред лицето Твое; тој ќе го приготви патот Твој пред Тебе«.
11. Вистина ви велам: меѓу родените од жена не се јавил поголем од Јована Крстител; но најмалиот во царството небесно е поголем од него.
12. А од деновите на Јована Крстител па досега, царството небесно насила се зема и силните го грабаат,
13. зашто сите Пророци и Законот беа пророкувале до Јована.
14. И, ако сакате да примите, тој е Илија, кој што ќе дојде.
15. Кој има уши да слуша, нека чуе!”
16. А со кого да го споредам овој род? Тој личи на деца што седат по пазариштата, па им викаат на своите другари
17. и велат: »Ви свиревме и не игравте; ви пеевме жални песни и не плачевте«.
18. Оти дојде Јован, кој не јаде, ниту пие, а велат: »Бес има.«
19. Дојде Синот Човечки, Кој и јаде и пие, и велат: »Еве човек ненаситен и пијаница, пријател на митниците и грешниците.« И се оправда Премудроста со своите дела.”
20. Тогаш почна Исус да ги укорува градовите, во кои се извршија Негови чудеса најмногу, бидејќи не се покааја.
21. Тешко тебе, Хоразине! Тешко тебе, Витсаидо! Ако во Тир и Сидон беа чудесата, што станаа при вас, тие одамна би се покајале во кострет и пепел;
22. но ви велам: на Тир и на Сидон ќе им биде полесно во судниот ден отколку вам.
23. И ти, Капернауме, што си се воздигнал до небото, до пеколот ќе слезеш; зашто, ако во Содом се беа извршиле чудесата што станаа во тебе, тој и до ден денес ќе останеше.
24. Но ви велам, дека на земјата Содомска ќе ѝ биде полесно на страшниот суд, отколку тебе.”
25. Во тоа време, откако продолжи Исус, рече: „Те прославувам, Оче, Господи на небото и на земјата, оти си го сокрил тоа од мудрите и разумните, и си го открил на младенците.
26. Да, Оче, зашто таква беше волјата Твоја.
27. Сè ми е предадено од Мојот Отец и никој не Го познава Синот, освен Отецот; ниту Отецот Го познава некој освен Синот, и кому што сака Синот да Го открие.
28. Дојдете при Мене сите изморени и обременети и Јас ќе ве успокојам;
29. земете го Мојот јарем на себе и поучете се од Мене, бидејќи сум кроток и смирен по срце, и ќе најдете мир за душите ваши;
30. зашто јаремот Мој е благ и бремето Мое е лесно.”

12. Христос ги брани оние што кинат класје и лекувањето во сабота, исцелува еден бесен, го казнува фарисејското хулење на Бога и не сака да даде знак; покажува кои се Неговите вистински роднини.
1. Во тоа време, една сабота, Исус минуваше преку нивјето, а учениците Негови огладнеа, па почнаа да кинат класје и да јадат.
2. Фарисеите, штом го видоа тоа, Му рекоа: „Ете, учениците Твои прават, што не треба да се прави во сабота.”
3. А Он им рече: „Не сте ли читале што направи Давид, кога сам тој огладне и оние што беа со него?
4. Како влезе во домот божји, ги изеде лебовите од жртвеникот, што не требаше да ги јаде ни тој, ниту оние што беа со него, а само свештениците.
5. Или, не сте ли читале во Законот дека во саботен ден свештениците ја нарушуваат саботата и пак не се виновни?
6. Но Јас ви велам дека е тука Оној, Кој е поголем од храмот;
7. и, ако знаевте што значи: »Милост сакам, а не жртва«, немаше да ги осудите невините;
8. зашто Синот Човечки е господар и на саботата.”
9. И како отиде оттаму, дојде во синагогата нивна.
10. И ете, таму беше еден човек, кој имаше исушена рака. И за да Го обвинат, Го прашаа Исуса: „Бива ли во сабота да се лекува?”
11. А Он им рече: „Кој е тој од вас, ако има една овца и таа падне во саботен ден во јама, што не ќе ја прифати и извади?
12. А колку, пак, човекот е поскап од една овца? И така, во сабота е позволено да се прави добро.”
13. Тогаш му рече на човекот: „Протегни ја раката!” И тој ја протегна. И таа стана здрава како другата.
14. А фарисеите, штом излегоа, се договорија како да Го погубат. Но Исус, кога разбра, се оддалечи оттаму.
15. И тргна по Него многу народ и Он ги исцели сите;
16. и им забрани да разгласуваат за Него;
17. за да се исполни кажаното преку пророкот Исаија, кој вели:
18. Ете Го слугата Мој, Кого Го избрав, Мојот возљубен, што е по волјата на Мојата душа. Ќе го положам Духот свој над Него и на народите ќе им објави суд;
19. нема да се кара, ниту ќе вика, и никој нема да го чуе гласот Негов по раскрсниците.
20. Трските прекршени нема да ги докрши, ниту запалените светила ќе ги угасне, дури не го изведе судот кон победа.
21. И во Неговото име народите ќе се надеваат.”
22. Тогаш доведоа при Него еден бесен, кој беше слеп и нем; и го излекува, така што слепонемиот прогледа и проговори.
23. И сиот народ се чудеше и велеше: „Не е ли Овој Христос, синот Давидов?”
24. А фарисеите, штом го чуја тоа, рекоа: „Он не ги истерува бесовите по друг начин освен преку Велзевула, началникот на ѓаволите.”
25. Но Исус, знаејќи ги нивните помисли, им рече: „Секое царство, ако се раздели, запустува; и секој град или дом, ако се раздели на противни групи, ќе пропадне.
26. И, ако сатаната изгонува сатана, тој се разделил сам против себе; тогаш како може да се запази царството негово?
27. И ако Јас истерувам бесови преку Велзевула, а синовите ваши преку кого ги изгонуваат? Затоа тие ќе ви бидат судии.
28. Ако, пак, Јас истерувам бесови со Духот Божји, тоа значи дека дошло царството Божјо до вас.
29. Или, како може да влезе некој во куќата на силен човек и да му ја плени покуќнината, ако најнапред не го врзе силниот и тогаш да му ја ограби куќата?
30. Кој не е со Мене, против Мене е; и кој не собира со Мене, тој растура.
31. Затоа ви велам, секој грев и хула ќе им се прости на луѓето, но хулата против Светиот Дух нема да им се прости на луѓето.
32. И, ако некој каже збор против Синот Човечки, ќе му се прости; но, ако каже нешто против Светиот Дух, нема да му се прости ни на овој, ни на оној свет.
33. Или, ако насадите добро дрво и плодот ќе му биде добар; а ако насадите лошо дрво и плодот ќе му биде лош; зашто по плодот се познава дрвото.
34. Породи змиини! Како можете да говорите добро, кога сте лоши? Зашто од преполнето срце прикажува устата.
35. Добриот човек од доброто сокровиште изнесува добро, а лошиот човек од лошото сокровиште – лошо.
36. И ви велам, дека за секој лош збор, што ќе го изговорат луѓето, ќе одговараат на судниот ден;
37. оти по зборовите свои ќе бидеш оправдан, и по зборовите свои ќе бидеш суден.”
38. Тогаш некои од книжниците и фарисеите одговорија и рекоа: „Учителе, сакаме да видиме знак од Тебе.”
39. А Он им одговори и рече: „Лукав и прељуботворен род бара знак; но нема да му се даде знак освен знакот на пророкот Јона;
40. оти, како што Јона беше во утробата на китот три дни и три ноќи, така и Синот Човечки ќе биде во срцето на земјата три дни и три ноќи.
41. Ниневијците ќе излезат на суд со овој род и ќе го осудат, зашто тие се покааја од проповедта на Јона; а ете, тука е поголем од
Јона.
42. И царицата јужна ќе излезе на суд со овој род и ќе го осуди; зашто таа дојде од крај земја за да ја чуе мудроста на Соломона; но, ете, тука е многу поголем од Соломона.
43. Кога нечистиот дух ќе излезе од човека, минува преку безводни места, барајќи спокој и не го наоѓа;
44. па ќе рече тогаш: »Да се вратам во мојот дом, од каде што излегов.« И штом дојде, го наоѓа празен, изметен и уреден;
45. тогаш оди и доведува други седум духови, полоши од себе, и штом ќе влезат, таму и ќе живеат; и последната состојба на тој овек станува полоша од првата. Така ќе биде и со овој пакостен род.”
46. Додека му зборуваше на народот, мајка Му и браќата Негови стоеја надвор и сакаа да зборуваат со Него.
47. Некој Му кажа: „Ете, мајка Ти и браќата Твои стојат надвор и сакаат да зборуваат со Тебе.”
48. Он му одговори на оној што Му зборуваше и рече: „Која е Мојата мајка и кои се Моите браќа?”
49. И како покажа со рака на учениците Свои, рече: „Еве ја Мојата мајка и еве ги Моите браќа.
50. Зашто кој ја исполнува волјата на Мојот небесен Отец, тој Ми е брат, и сестра, и мајка.”

13. Седумте параболи за царството Божјо. Исус е презрен во својот роден крај.
1. И како излезе Исус тој ден од куќата, седна покрај морето.
2. И се собра околу Него многу народ, така што Он влезе во кораб и седна, а целиот народ стоеше на брегот.
3. И им говореше многу во параболи, велејќи: „Ете, излезе сејач да сее;
4. и кога сееше, едни зрна паднаа покрај патот, долетаа птици и ги исколваа.
5. Други паднаа на каменито место, каде што немаше многу земја, и набргу проникнаа, оти земјата не беше длабока.
6. Но, штом изгреа сонцето, тие свенаа, па, како да немаа корен, се исушија.
7. Некои паднаа во трње и израсна трњето и ги задуши.
8. Други паднаа на добра земја и дадоа добар плод: едно сто, друго шеесет, а друго триесет.
9. Кој има уши да слуша, нека чуе!”
10. И кога се приближија до Него учениците, Му рекоа: „Зошто во параболи им зборуваш?”
11. А Он им одговори и рече: „Зашто вам ви е дадено да ги знаете тајните на царството небесно, а ним не им е дадено.
12. Оти, кој има ќе му се даде и ќе му се преумножи; а кој нема, ќе му се земе и она што го има;
13. Затоа им зборувам во параболи, оти гледаат и не виѓаваат; слушаат и не чујат, ниту, пак, разбираат;
14. и над нив се исполнува пророкувањето на Исаија, кое вели: »Со уши ќе чуете и нема да разберете, со очи ќе гледате и нема да видите;
15. срцето на овие луѓе закоравело, и со ушите тешко слушаат; и ги затвориле очите свои да не би некогаш со очите да видат и со ушите да чујат и со срцето да разберат, та да не се покајат и да не ги исцелам.«
16. Вашите, пак, очи се блажени, оти гледаат, и ушите ваши – бидејќи слушаат;
17. зашто, вистина, ви велам: многу пророци и праведници сакаа да видат што гледате вие, и не видоа, и да чујат што слушате вие, и не чуја.
18. Вие, пак, чујте ја параболата за сејачот:
19. при секого, што го слуша словото за царството и не го разбира, доаѓа лукавиот и го граби посеаното во срцето негово; ете, тоа означува посеаното покрај патот.
20. А посеаното на камен е оној, што го слуша словото и веднаш со радост го прима;
21. но нема во себе корен и е непостојан: настане ли жалост или гонење заради словото, веднаш се соблазнува.
22. Посеаното, пак, во трње е оној што го слуша словото, но грижите од овој свет и примамливото богатство го задушуваат словото и тоа останува без род.
23. А посеаното на добра земја е оној, што го слуша словото и го разбира, и дава плод: еден сто, друг шеесет, а друг триесет.”
24. И друга парабола им кажа, велејќи: „Царството небесно прилега на човек, што посеал добро семе на својата нива;
25. но, кога спиеја луѓето, дојде неговиот непријател и посеа меѓу житото какол, па си отиде.
26. А кога израсна растението и донесе плод, тогаш се појави и каколот.
27. И кога дојдоа слугите на стопанот, му рекоа: »Господаре, нели добро семе посеа на нивата своја? Од каде сега, пак, овој какол во неа?«
28. А он им рече: »Човек непријател го прави тоа.« Слугите, пак, му рекоа: »Сакаш ли да одиме и да го исплевиме?«
29. Но тој им рече: »Не, да не би, корнејќи го каколот, да искорнете заедно со него и жито;
30. оставете нека расте и едното и другото заедно, до жетвата; а по жетвата ќе им кажам на жетварите: соберете го најнапред каколот и врзете го во снопови, за да се изгори; а житото приберете го во мојата житница«.”
31. И друга парабола им кажа, кога рече: „Царството небесно прилега на зрно синапово, кое човек го зема и посеа на нивата своја;
32. тоа е најмало од сите семиња, но, кога ќе израсне, поголемо е од сите растенија, па станува дури и дрво – така што птиците небески долетуваат и застануваат на неговите гранки.”
33. И друга парабола им кажа: „Царството небесно прилега на квас, што го зема жена и го клава во три мери брашно, дури не скисне сето.”
34. Сето ова му го зборуваше Исус на народот во параболи и без приказни не им говореше ништо;
35. за да се исполни реченото преку пророкот кој вели: »Со параболи ќе ја отворам устата Своја; ќе ги искажам тајните од создавањето на светот«.
36. Тогаш Исус го остави народот и влезе во една куќа. А учениците се приближија до Него и Му рекоа: „Протолкувај ни ја параболата за каколот на нивата!”
37. А Он им одговори и рече: „Сејачот на доброто семе е Синот Човечки;
38. нивата е овој свет; доброто семе, тоа се синовите на царството, а каколот – синовите на лукавиот;
39. непријателот, пак, што го посеа, е ѓаволот; жетвата е свршетокот на светот, а жетварите се ангелите.
40. И така, како што се собира плевата и се гори во оган, така ќе биде и при свршетокот на овој свет;
41. ќе испрати Синот Човечки Свои ангели и ќе ги соберат сите соблазни од Неговото царство, и оние што вршат незаконски дела,
42. и ќе ги фрлат во жарена печка; таму ќе биде плач и крцкање со заби.
43. Тогаш праведниците ќе светнат како сонце во царството на нивниот Отец. Кој има уши да слуша, нека чуе!
44. Царството небесно прилега уште и на драгоценост, сокриена во нива, која ја нашол човек и прикрил, па, од радост за неа, отишол и продал сè што имал, и ја купил таа нива.
45. Царството небесно прилега и на трговец, кој бара убави бисери;
46. па, штом најде едно зрно скапоцен бисер, оди и продава сè што има и го купува.
47. Царството небесно прилега, исто така, и на мрежа, која се фрла во морето и уловува секакви риби:
48. и кога ќе се наполни, ја извлекуваат на брегот и седнуваат, па добрите риби ги собираат во садови, а лошите ги фрлаат.
49. Така ќе биде и при свршетокот на светот: ќе излезат ангелите и ќе ги одделат лошите од праведните.
50. и ќе ги фрлат во вжарена печка: таму ќе биде плач и крцкање со заби.”
51. И ги праша Исус: „Дали го разбравте сево ова?” Тие Му одговорија: „Да, Господи!”
52. А Он им рече: „Затоа секој книжник, кој се научил за царството небесно, прилега на домаќин што изнесува од своето сокровиште ново и старо.”
53. И, откако ги кажа Исус овие параболи, си замина оттаму.
54. А штом дојде во својот роден крај, го поучуваше народот во синагогите нивни. И сите се чудеа и велеа: „Од каде при Него ваква премудрост и сили?
55. Не е ли Овој син на дрводелецот? Мајка Му не се ли вика Марија, и браќата негови – Јаков и Јосија, Симон и Јуда?
56. И сестрите Негови не се ли сите меѓу нас? Од каде, пак, сето тоа при Него?”
57. И се соблазнија заради Него. А Исус им рече: „Нема пророк без чест, освен во земјата негова и во домот негов.”
58. И не изврши таму многу чудеса заради нивното неверување.

14. Отсекување главата на Јована Крстител. Исус нахранува пет илјади луѓе, оди по море и му помага на Петра кој тоне. Ги исцелува сите што се допираат до Него.
1. Во тоа време гласот за Исуса дојде и до Ирода, четворовласникот;
2. и им рече на своите потчинети: „Тоа е Јован Крстител; тој воскреснал, па затоа и стануваат чудеса преку него.”
3. Зашто Ирод, кога го фати Јована, го врза и го фрли во затвор заради Иродијада, жената на брата му Филипа;
4. бидејќи Јован му велеше: „Не бива да е твоја!”
5. И сакаше да го убие, но се боеше од народот, оти го сметаа за пророк
6. И кога беше родениот ден на Ирода, ќерката Иродијадина играше пред гостите и му угоди на Ирода;
7. затоа, тој со клетва ѝ вети дека ќе ѝ даде што и да побара.
8. И таа, научена од мајка си, рече: „Дај ми ја овде на табла главата на Јована Крстител!”
9. И се загрижи царот; но заради клетвата и гостите свои, нареди да ѝ ја дадат.
10. Па прати, та ја отсекоа главата на Јована во затворот.
11. И ја донесоа главата негова на табла и ѝ ја дадоа на девојката, а таа ја однесе на мајка си.
12. Учениците, пак, негови, како дојдоа, го дигнаа неговото тело и го погребаа; па отидоа и Му јавија на Исуса.
13. Штом го чу тоа Исус, замина оттаму на кораб, во пусто место, Сам; а народот, штом узна за тоа, тргна по Него пеш од градовите.
14. И кога излезе Исус, виде многу свет; и се смили над нив и ги излекува нивните болни.
15. А на стемнување се приближија до Него учениците Негови и рекоа: „Овде е местово пусто, а и доцна е веќе; пушти го народот да отиде по селата и да си купи храна.”
16. Но Исус им рече: „Нема потреба да одат; дајте им вие да јадат!”
17. А тие Му рекоа: „Ние имаме само пет лебови и две риби.”
18. Он им рече: „Донесете Ми ги тука!”
19. И како му заповеда на народот да седне о тревата, ги зеде петте лебови и двете риби, погледна кон небото, ги благослови и како ги прекрши, ги даде лебовите на учениците, а учениците – на народот.
20. И јадеа сите и се наситија; и кренаа дванаесет кошеви полни со останати парчиња.
21. А оние што јадеа, беа околу пет илјади души, освен жените и децата.
22. И веднаш ги покани Исус учениците Свои да влезат во кораб и да минат на другата страна пред Него, дури да го распушти народот.
23. Па штом го распушти народот, Он се искачи на планината, за да се помоли насамо. И таа вечер остана таму Сам.
24. А коработ беше веќе на сред море и брановите го удираа, зашто ветрот беше спротивен.
25. Но на четвртата стража, преку ноќта, дојде Исус при нив, одејќи по морето.
26. А учениците, штом Го видоа како оди по морето, се уплашија и рекоа: „Тоа е привидение” и од страв извикаа.
27. Но Исус веднаш почна да зборува со нив и им рече: „Не бојте се! Јас сум, не плашете се!”
28. А Петар, одговарајќи Му, рече: „Господи, ако си Ти, позволи да дојдам при Тебе во водата!”
29. И Исус му рече: „Дојди!” Па штом излезе од коработ, Петар тргна по водата за да оди при Исуса;
30. но, кога го виде силниот ветар, се уплаши, почна да потонува и извика: „Господи, спаси ме!”
31. Исус веднаш му подаде рака, го фати и му рече: „Маловернику, зошто се посомнева?”
32. И кога влегоа во коработ, ветрот престана.
33. А оние, што беа во коработ, се приближија до Него, Му се поклонија и рекоа: „Навистина, Ти си Син Божји!”
34. Па откако преминаа, дојдоа во земјата Генисаретска.
35. Луѓето од тоа место, штом Го познаа, разгласија по целата таа околија и ги донесоа при Него сите болни.
36. И Го молеа да се допрат барем до крајот од Неговата облека; и тие, штом се допираа, се излекуваа.

15. Исус ги отфрлува човечките обичаи. Услишената жена Хананејка. Лекување на болни. Нахранува четири илјади луѓе.
1. Тогаш, пристапија кон Исуса ерусалимските книжници и фарисеи, велејќи:
2. Зошто учениците Твои не го запазуваат преданието на старите? Оти не си ги мијат рацете, кога јадат леб?
3. А Он им одговори и рече: „Па зошто и вие ја престапувате Божјата заповед заради вашето предание?
4. Зашто Бог заповедал и рекол: »почитувај ги татка си и мајка си« и,кој го злослови таткото свој или мајка си, со смрт да се казни«.
5. А вие велите: ако некој му рече на татка си или на мајка си: она, со што би можел да се ползуваш од мене, дар е;
6. значи, тој може да не го почитува својот татко или својата мајка. Така ја нарушивте заповедта Божја заради вашето предание.
7. Лицемери, добро пророкувал за вас Исаија, велејќи:
8. »Овој народ се приближува до Мене со устата своја и со усните Ме почитува, а срцето негово стои далеку од Мене;
9. но напразно Ме почитува, оти проповеда човечки повелби«.”
10. И како ги повика луѓето, им рече: „Слушајте и разберете:
11. не она, што влегува во устата, го осквернува човекот, а она што излегува од устата, тоа го осквернува човекот.”
12. Тогаш Неговите ученици Му се приближија и рекоа: „Знаеш ли дека фарисеите, штом го чуја тој збор, се соблазнија?”
13. А Он, одговарајќи им, рече: „Секоја садница, што не ја насадил Мојот Отец небесен, ќе се искорне;
14. оставете ги: тие се слепи водачи на слепци: а кога слепец води слепец, обата ќе паднат во јама.”
15. Петар, пак, Му одговори и рече: „Објасни ни ја оваа парабола.”
16. А Исус им рече: „Ама вие, уште ли не сфаќате?
17. Уште ли не разбирате дека сè што влегува во устата, минува преку стомакот и се исфрлува надвор?
18. А она, што излегува од устата, иде од срцето и тоа е што го осквернува човекот;
19. Оти од срцето излегуваат лоши помисли, убиства, прељубодејства, блудства, кражби, лажни сведоштва, хули;
20. тоа го осквернува човекот. А јадењето со неизмиени раце не го осквернува човекот.”
21. И кога излезе оттаму Исус, замина во земјата Тирска и Сидонска.
22. И ете, една жена Хананејка, како излезе од оние краишта, повика кон Него, велејќи: „Помилуј ме, Господи, Сине Давидов! Ќерка ми жестоко се мачи од бес.”
23. Но Он не ѝ одврати ниту збор. И пристапувајќи до Него, учениците Негови Го молеа и велеа: „Отпушти ја, оти вика по нас.”
24. А Он одговори и рече: „Јас сум пратен само при загубените овци на домот Израилев.”
25. Но таа, кога пристапи, Му се клањаше и велеше: „Господи, помогни ми!”
26. А Он, одговарајќи ѝ рече: „Не е добро да се земе лебот од децата и да се фрли на кучињата.”
27. Но таа Му рече: „Да, Господи, но и кучињата јадат од трошките, што паѓаат од трпезата на нивните господари.”
28. Тогаш Исус одговори и рече: „О, жено, голема е твојата вера; нека ти биде по желбата твоја!” И во тој час оздраве ќерката нејзина.
29. Штом замина оттаму, дојде Исус при морето Галилејско, се искачи во гората и седна таму.
30. И дојде при Него многу народ, кој имаше со себе хроми, слепи, неми, фатени и многу други, и ги положија пред нозете на Исуса, и Он ги исцели
31. така, што народот се восхитуваше, гледајќи како неми зборуваат, фатени оздравуваат, хроми се движат и слепи прогледуваат и Го прославуваше Бога Израилев.
32. А Исус, кога ги повика учениците Свои, рече: „Жал ми е за луѓето, оти три дена веќе стојат при Мене и немаат што да јадат; да ги распуштам гладни, не би сакал, за да не премалеат по патот.”
33. Но учениците Негови Му рекоа: „Каде ќе земеме толку леб во пустинава, за да нахраниме толку народ?”
34. Исус ги праша: „Колку лебови имате?” А тие одговорија: „Седум и неколку риби.”
35. Тогаш му заповеда Исус на народот да поседне по земјата.
36. И како ги зеде седумте лебови и рибите, благодари, ги прекрши и им ги даде на учениците Свои, а учениците – на народот.
37. И јадеа сите и се наситија; и кренаа останати парчиња седум полни кошници.
38. А оние што јадеа, беа четири илјади души, освен жените и децата.
39. Па, штом го распушти народот, влезе во кораб и пристигна во пределите Магдалски.

16. Фарисеите бараат знак. За квасот. Петровото сведоштво и клучевите. Првото претскажување за страдањата. Христовите следбеници.
1. Тогаш, пристапија кон Исуса фарисеите и садукеите и, искушувајќи Го, побараа да им покаже чудо од небото.
2. Он, одговарајќи им, рече: „Навечер, велите: ќе биде ведро, оти небото е црвено;
3. а наутро: денес ќе има невреме, зашто небото е матно. Лицемери, изгледот на небото можете да го распознавате, а знаците на времињата не можете?
4. Род лукав и прељуботворен бара знак, но знак нема да му се даде освен знакот на пророкот Јона.” Па како ги остави, си замина.
5. И преоѓајќи на спротивната страна, учениците Негови заборавија да земат леб.
6. Исус им рече: „Внимавајте и чувајте се од квасот фарисејски и садукејски!”
7. А тие помислија во себе и си рекоа: „Тоа е што не зедовме леб?”
8. Но Исус ги разбра и им рече: „Маловерни, зошто мислите во себе дека не сте зеле леб?
9. Уште ли не разбирате и не помните ли за петте лебови на пет илјади души, и колку кошеви собравте?
10. Ниту за седумте лебови на четири илјади души, и колку кошници собравте?
11. Како не разбирате дека не за леб ви реков: »Чувајте се од квасот фарисејски и садукејски!”
12. Тогаш разбраа дека Он им беше рекол да се пазат не од лебниот квас, туку од учењето фарисејско и садукејско.
13. И кога дојде Исус во земјата на Ќесарија Филипова, ги праша учениците Свои и рече: „За кого Ме мислат луѓето – Мене, Синот Човечки?”
14. Тие одговорија: „Едни за Јована Крстител, други за Илија, а некои за Јеремија или за еден од пророците.”
15. А Он им рече: „А вие, за кого Ме мислите?”
16. Симон Петар одговори и рече: „Ти си Христос, Синот на живиот Бог.”
17. Тогаш Исус му одговори и рече: „Блажен си ти, Симоне, сине Јонин, оти тело и крв не ти го открија тоа, а Мојот Отец, Кој е на небесата.
18. А Јас тебе ти велам: ти си Петар и на тој камен ќе ја изградам црквата Своја, и вратите на пеколот нема да ја надвладеат.
19. И ќе ти ги дадам клучевите од небесното царство, и што ќе сврзеш на земјата, ќе биде сврзано на небесата; а што ќе разврзеш на земјата, ќе биде разврзано и на небесата.”
20. Тогаш Исус им заповеда на учениците Свои да не кажуваат никому, оти е Он Исус Христос.
21. Оттогаш почна Исус на Своите ученици да им открива дека Он треба да отиде во Ерусалим и да пострада многу од старешините, првосвештениците и книжниците и да биде убиен, и на третиот ден да воскресне.
22. А Петар, како Го повлече настрана, почна да Му говори, зборувајќи: „Биди милостив кон Себе, Господи; тоа со Тебе нема да се случи!”
23. Но Он се заврте и му рече на Петра: „Бегај од Мене, сатано! Ти си ми соблазан, оти мислиш не за она, што е Божјо, а за она, што е човечко!”
24. Тогаш Исус им рече на учениците Свои: „Ако некој сака да врви по Мене, нека се одрече од себе, да го земе својот крст и да оди по Мене;
25. зашто, кој сака да ја спаси душата своја, ќе ја загуби; а кој ќе ја загуби својата душа заради Мене, ќе ја најде:
26. оти каква полза е за човека, ако го придобие целиот свет, а на душата своја ѝ напакости? Или каков откуп ќе даде човек за својата душа?
27. Зашто Синот Човечки ќе дојде во славата на Својот Отец, со ангелите Свои, и тогаш ќе му даде на секој според делата негови.
28. Вистина ви велам: тука стојат некои, што нема да вкусат смрт дури не Го видат Синот Човечки како оди во царството Свое.”

17. Христовото преображение. Исцелување на еден месечар. Второто кажување за страдањата. Данок за храмот.
1. А по шест дни ги зеде ги зеде Исус со Себе Петра, Јакова и брата му Јована, и ги изведе во висока гора сами;
2. и се пребрази пред нив; и лицето Негово светна како сонце, а алиштата Му станаа бели како светлина.
3. И ете, им се јавија Мојсеј и Илија, кои разговараа со Него.
4. Тогаш Петар Му одговори на Исуса и рече: „Господи, добро ни е да бидеме овде; ако сакаш да направиме тука три сеници: една за Тебе, една за Мојсеја и една за Илија.”
5. Додека уште говореше тој, ете, ги засени светол облак; и се чу глас од облакот, кој велеше: „Овој е Мојот Возљубен Син, во Кого е Мојата волја; Него послушајте Го!”
6. И кога го чуја тоа учениците, паднаа ничкум и многу се уплашија.
7. Но Исус, штом се приближи, се допре до нив и им рече: „Станете и не бојте се!”
8. А тие, кога ги подигнаа очите, не видоа некој друг освен Исуса.
9. А кога слегуваа од планината, Исус им заповеда и рече: „Никому не кажувајте што видовте, додека Синот Човечки не воскресне од мртвите!”
10. Потоа учениците Негови Го прашаа, говорејќи: „Зошто, пак, книжниците велат дека најнапред треба да дојде Илија?”
11. Исус им одговори и рече: „Илија ќе дојде порано и ќе уреди сè;
12. но ви велам дека Илија веќе дојде и не го познаа, туку му направија како што сакаа; така и Синот Човечки ќе пострада од нив.”
13. Тогаш учениците разбраа, дека Он им зборува за Јована Крстител.
14. Кога дојдоа при народот, пристапи кон Него еден човек, кој падна на колена
15. и рече: „Господи, смилувај се на мојот син, зашто при нов месец го фаќа бес и се мачи многу; често паѓа во оган и често – во вода;
16. го одведов при Твоите ученици, но тие не можеа да го излекуваат.”
17. А Исус одговори и рече: „О, роде неверен и развратен! До кога ќе бидам со вас? До кога ќе ве трпам?
Доведете Ми го тука!”
18. И му нареди Исус на бесот и тој излезе од момчето; и тоа оздраве во тој час.
19. Тогаш учениците пристапија кон Исуса насамо и Му рекоа: „Зошто не можевме ние да го истераме?”
20. А Исус им рече: „Заради вашето неверие: зашто, вистина, ви велам, ако имате вера колку синапово зрно, ќе ѝ речете ли на оваа планина: »Премести се одовде таму?« и таа ќе се премести, и ништо нема да биде за вас неможно.
21. Овој, пак, род се истерува само со молитва и пост.”
22. А кога беа во Галилеја, Исус им рече: „Синот Човечки ќе биде предаден во раце човечки,
23. и ќе Го убијат, и на третиот ден ќе воскресне.” И тие многу се нажалија.
24. А кога пристигнаа во Капернаум, се приближија до Петра оние, што собираа дидрахми и му рекоа: „Учителот ваш не плаќа ли дидрахми?”
25. Тој одговори: „Плаќа.” И кога влезе дома, Исус го испревари и рече: „Како ти се чини, Симоне? Земните цареви од кого земаат царина или данок? Од своите синови или од туѓи?”
26. Петар Му одговори: „Од туѓите.” Исус му рече: „Значи, синовите не плаќаат;
27. но, за да не ги соблазниме, отиди до морето, фрли јадица и првата риба, што ќе се улови, земи ја; и, кога ќе ѝ ја отвориш устата, ќе најдеш статир; земи го и подај им го за Мене и за себе!”

18. Бидете како деца! Соблазната. Моќта на апостолската слога. Простувањето и параболата за големиот должник.
1. Во тој час се приближија учениците до Исуса и рекоа: „Кој е поголем во царството небесно?”
2. И како повика Исус едно дете, го постави меѓу нив
3. и им рече: „Вистина ви велам, ако не се повратите и не бидете како деца, нема да влезете во царството небесно:
4. кој, пак, ќе се смири како ова дете, тој е поголем во царството небесно;
5. и, кој прима такво дете во Мое име, Мене Ме прима;
6. а кој соблазни едно од овие мали, за него е подобро да му се обеси воденички камен на вратот и да потоне во морска длабочина.
7. Тешко му на светот од соблазни, оти соблазните треба да дојдат; но тешко му на оној човек, преку кого доаѓа соблазната.
8. Ако те соблазнува раката твоја или ногата твоја, отсечи ја и фрли ја од себе: подобро е за тебе да влезеш во животот без рака или без нога, отколку со двете раце и двете нозе да бидеш фрлен во вечниот оган;
9. и ако те соблазнува окото твое, извади го и фрли го од себе: подобро е за тебе да влезеш во животот со едно око, отколку да ги имаш и двете очи, а да бидеш фрлен во геената огнена.
10. Гледајте да не презрете едно од овие мали, зашто, ви велам, нивните ангели на небесата секогаш го гледаат лицето на Мојот Отец небесен.
11. Оти Синот Човечки дојде да го побара и спаси загубеното.
12. Како ви се чини? Ако некој има сто овци и една од нив се загуби, нема ли да ги остави деведесет и деветте в планина и да појде да ја бара загубената овца?
13. Па, ако се случи да ја најде, вистина ви велам, ќе се радува за неа повеќе отколку за деведесет и деветте загубени.
14. Така и вашиот Отец небесен не сака да загине ниедно од овие, маливе.
15. Ако згреши против тебе братот твој, оди и искарај го насамо; ако те послуша, си го придобил брата си;
16. ако ли не те послуша, поведи со себе уште еден или двајца, па со устата на двајца или тројца сведоци нека се потврди секој збор;
17. ако ли, пак, не ги послуша и нив, кажи ѝ на црквата; па, ако и црквата не ја послуша, тогаш нека ти биде тој како незнабожец и митник.
18. Вистина ви велам: сè што сврзете на земјата, ќе биде сврзано и на небото; и сè што разврзете на земјата, ќе биде разврзано и на небото.
19. Пак ви велам: ако двајца од вас се согласат на земјата да помолат нешто, што и да било, ќе им биде дадено од Мојот Отец небесен;
20. зашто, каде се двајца или тројца собрани во Мое име, таму сум и Јас посреде нив.”
21. Тогаш Петар пристапи кон Него и рече: „Господи, колкупати да му простам на брата си, кога ќе згреши против мене? До седумпати ли?”
22. Исус му одговори: „Не ти велам до седум, туку до седумдесетпати по седум.”
23. Затоа царството небесно прилега на цар, кој побарал да ја расчисти сметката со своите слуги.
24. Кога почна да ја расчистува сметката, доведоа при него еден што му должеше десет илјади таланти;
25. па, бидејќи немаше со што да плати, господарот негов нареди да го продадат него, и жена му, и децата негови, и сè што имаше, за да наплати.
26. Тогаш тој слуга падна пред него на колена и му се клањаше говорејќи: »Господаре, стрпи се спрема мене и сè ќе ти платам.«
27. А Господарот на тој слуга, кога се смилува, го пушти и му го прости долгот.
28. Слугата, пак, штом излезе, најде еден од другарите свои, кој му должеше сто динарии, и кога го фати, го давеше и му велеше: »Исплати ми што ми должиш!«
29. Тогаш неговиот другар падна ничкум пред нозете негови, го молеше и велеше: »Стрпи се спрема мене и сè ќе ти исплатам!«
30. Но тој не сакаше, туку отиде и го фрли во затвор, дури не му го исплати долгот.
31. Другарите, пак, негови, кога го видоа тоа што стана, многу се огорчија, па отидоа и му кажаа на својот господар за сè што се случи.
32. Тогаш господарот негов го повика и рече: »Лукав слуго, јас ти го простив целиот долг, зашто ми се молеше;
33. не требаше ли и ти да се смилиш над својот другар, како што се смилив и јас над тебе?«
34. И се разгневи господарот негов, па го предаде на мачители, додека не му го исплати целиот свој долг.
35. Така и Мојот Отец небесен ќе направи со вас, ако секој од вас не му ги прости од срце гревовите на брата си.”

19. За бракот. Исус ги благословува децата. За богатиот младич.
1. Кога ги заврши Исус тие зборови, тргна од Галилеја и пристигна во пределите Јудејски, отаде Јордан.
2. По Него појде многу народ и Он ги исцели таму.
3. И дојдоа кај Него фарисеите што Го искушуваа, па Му рекоа: „Може ли човек да ја остави жената своја за каква и да било причина?”
4. Он им одговори и рече: „Не сте ли читале дека Оној што ги создаде во почетокот, »маж и жена ги создаде« и рече:
5. »Затоа ќе остави човек татко и мајка и ќе се прилепи до жената своја и ќе бидат обата едно тело.«
6. Па така, тие веќе не се двајца, а едно тело. А Бог што составил, човек да не разделува.”
7. Тие Му рекоа: ”Зошто тогаш Мојсеј заповеда да ѝ даде мажот разводно писмо и да ја напушти?”
8. Он им одговори: „Заради вашите жестоки срца Мојсеј ви разрешил да ги оставате жените свои; но во почетокот не беше така.
9. Јас, пак, ви велам: оној што ќе ја остави својата жена, освен поради прељуба, и се ожени со друга, тој прави прељуба; и оној, што ќе се ожени со напуштена, прељубодејствува.”
10. А учениците Негови Му рекоа: „Ако е таков долгот на човекот кон жената, тогаш не треба ни да се жени?”
11. Но Он рече: „Не сите го примаат овој збор, а само оние, на кои им е дадено;
12. зашто има скопени, така родени од мајчината утроба; а има скопени и од луѓе, но има и такви што се скопени само заради царството небесно. Кој може да прими, нека прими.”
13. Тогаш доведоа при Него деца за да ги положи рацете над нив и да се помоли, а учениците им бранеа.
14. Но Исус рече: „Оставете ги децата и не пречете им да доаѓаат при Мене, зашто на такви е царството небесно.”
15. И кога ги положи рацете над нив, Исус си отиде оттаму.
16. И ете, еден човек, кога пристапи до Него, Му рече: „Учителе добар, какво добро треба да направам за да имам живот вечен?”
17. А Он му одговори: „Зошто Ме наречуваш добар? Никој не е добар освен единиот Бог. А ако сакаш да влезеш во животот, пази ги заповедите.”
18. Тој Му рече: „Кои?” А Исус одговори: „Не убивај, не прељубодејствувај, не кради, не сведочи лажно;
19. почитувај ги татка си и мајка си; сакај ги ближните свои како себеси!”
20. Младиот човек Му рече: „Сето тоа сум го запазил од младини; што ми е уште потребно?”
21. Исус му кажа: „Ако сакаш да бидеш совршен, оди, продај го имотот свој и раздели го на сиромаси, и ќе имаш сокровиште на небото; па дојди и врви по Мене!”
22. Штом ги чу младиот човек тие зборови, си отиде нажален, оти имаше голем имот.
23. А Исус им рече на учениците Свои: „Вистина, ви велам, богат мачно ќе влезе во царството небесно;
24. и уште ви велам: полесно ѝ е на камилата да мине низ иглени уши, отколку на богатиот да влезе во царството Божјо.”
25. Кога го чуја тоа учениците, многу се зачудија и рекоа: „Тогаш кој може да се спаси?”
26. А Исус, кога погледна на нив, им рече: „За луѓето тоа не е можно, но за Бога сè е можно.”
27. Тогаш Петар одговори и Му рече: „Ете, ние оставивме сè и по Тебе одиме: што ќе стане, пак, со нас?”
28. А Исус им рече: „Вистина, ви велам, дека вие што врвите по Мене, при повторното раѓање, кога Синот Човечки ќе седне на престолот на славата Своја ќе седнете и вие дванаесетте Израилеви колена;
29. и секој што остави куќа, или брат, или сестра, или татко, или мајка, или жена, или деца, или ниви, заради Моето име ќе наследи стопати повеќе и ќе добие живот вечен.
30. И мнозина први ќе бидат последни, а последните први.”

20. Парабола за работниците во лозјето. Третото кажување за страдањата. Синовите Заведееви. Борбата за првенство. Двајца слепци.
1. Зашто царството небесно прилега на домаќин, кој излегол наутро рано да најми работници за своето лозје.
2. Па, штом се погоди со работниците по динариј на ден, ги прати во лозјето свое.
3. Потоа, кога излезе околу третиот час и виде други како стојат на пазариштето без работа,
4. им рече: »Одете и вие во моето лозје, па што е право, ќе ви дадам.« И тие отидоа.
5. Пак излезе околу шестиот и деветтиот час и направи исто.
6. А околу единаесеттиот час одново излезе и најде други, како стојат без работа, и им рече: »Зошто стоите тука цел ден без работа?«
7. Тие му одговорија: »Никој не нè повика.« А тој им рече: »Одете во моето лозје и, што е право, ќе добиете.«
8. А кога се стемни, господарот на лозјето му рече на својот настојник: »Повикај ги работниците и плати им, почнувајќи од последните па до првите.«
9. И дојдените околу единаесеттиот час добија по динариј.
10. А кога дојдоа првите, помислија дека ќе примат повеќе; но и тие добија по динариј;
11. и штом добија, негодуваа против господарот
12. и велеа: »Оние последните работеа еден час, а ти ги изедначи со нас, што ја претрпевме тегобата на денот и жегата.«
13. А тој им одговори и му рече на еден од нив: »Пријателе, не те онеправдувам: нели се погоди со мене за динариј?
14. Земи си го своето и оди си; и на овој, последниов сакам да му дадам колку и на тебе;
15. зар немам право да чинам со своето, што сакам? Или ти е окото завидливо, оти сум добар?«
16. Така ќе бидат последните први, а првите – последни; зашто мнозина се повикани, а малцина избрани.”
17. И кога се искачуваше Исус кон Ерусалим, ги зеде насамо дванаесетте ученици и по патот им рече:
18. ”Ете, се искачуваме кон Ерусалим и Синот Човечки ќе биде предаден на првосвештениците и книжниците, и ќе Го осудат на смрт,
19. и ќе Го предадат на незнабошците за да биде исмеан, и биен, и распнат; и на третиот ден ќе воскресне.”
20. Тогаш пристапи до Него мајката на Заведеевите синови, заедно со своите синови, и клањајќи Му се, Го молеше нешто.
21. А Он ѝ рече: „Што бараш?” Таа Му одговори: „Заповедај овие мои два сина да седнат при Тебе, едниот оддесно, а другиот одлево во Твоето царство!”
22. Исус одговори и им рече: „Не знаете што барате. Можете ли да ја пиете чашата, што ќе ја пијам Јас; или да се крстите со крштавањето, со кое се крштавам Јас?” Тие Му одговорија: „Можеме.”
23. И им рече: „Чашата Моја ќе ја пиете, и со крштавањето, со кое се крштавам Јас, ќе се крстите; но да се седи од Мојата десна или лева страна, тоа не зависи од Мене; таму ќе седнат оние за кои е приготвено од Мојот Отец.”
24. И десетте, штом чуја, негодуваа против двајцата браќа.
25. Но Исус, кога ги повика, им рече: „Знаете дека кнезовите народни владеат над народите, и упавниците господарат над нив;
26. меѓу вас, пак, нека не биде така; а кој меѓу вас сака да биде поголем, нека ви биде слуга;
27. и кој сака меѓу вас да биде прв, нека ви биде слуга;
28. како што и Синот Човечки не дојде да Му служат, туку дојде да послужи и да ја даде душата Своја за откуп на мнозина.”
29. И кога излегуваше од Ерихон, по Него врвеше многу народ.
30. И ете, двајца слепи, седнати покрај патот, штом чуја дека минува Исус, извикаа и рекоа: „Помилуј нè, Господи, Сине Давидов!”
31. А народот им заповеда да молчат; но тие уште посилно викаа и велеа: „Помилуј нè, Господи, Сине Давидов!”
32. Исус застана, ги повика и рече: „Што сакате да ви направам?”
33. Тие Му одговорија: „Да ни се отворат очите наши.”
34. И Исус се смилува и се допре до нивните очи, и веднаш им прогледаа очите нивни; и тие тргнаа по Него.

21. Христовото влегување во Ерусалим. Чистење на храмот. Неплодна смоква. Христовиот говор во храмот. Парабола за лозарите.
1. А кога наближија до Ерусалим и дојдоа во Витфагија, при Елеонската Гора, Исус испрати двајца ученици
2. и им рече: „Отидете во селоно, што е наспроти вас, и веднаш ќе најдете врзана ослица и осле со неа; одврзете ги и доведете Ми ги!
3. А, ако ви рече некој нешто, ќе му кажете дека Му се потребни на Господа, и веднаш ќе ги прати.”
4. А сето тоа стана за да се искаже кажаното преку пророкот, кој вели:
5. Кажете ѝ на ќерката Сионова: ете, твојот Цар иде при тебе кроток, качен на ослица и осле, син на подјаремница.
6. Учениците отидоа и направија така, како што им беше заповедал Исус:
7. ги дотераа ослицата и ослето и ги кладоа одозгора алиштата свои, и Он седна на нив.
8. А мнозина од народот ги постилаа по патот облеките свои; други, пак, сечеа гранки од дрвјата и ги постилаа по патот;
9. а народот, што врвеше пред Него и по Него, викаше велејќи: „Осана на Синот Давидов! Благословен е Кој иде во името Господово! Осана на висините!”
10. И кога влезе во Ерусалим, целиот град се збуни, прашувајќи: „Кој е Овој?”
11. А народот одговараше: „Овој е Исус, пророкот од Назарет Галилејски.”
12. И влезе Исус во храмот Божји и ги истера сите, што продаваа и купуваа во храмот, ги растури масите на менувачите и столовите на оние, што продаваа гулаби,
13. и им рече: „Напишано е: »Домот Мој, дом за молитва ќе се нарече«, а вие го направивте како разбојничка пештера.”
14. И дојдоа при Него во храмот слепи и хроми, и Он ги излекува.
15. А првосвештениците и книжниците, гледајќи ги чудесата што ги направи Он, и слушајќи ги децата како викаа во храмот и велеа: „Осана на Давидовиот Син!”, се расрдија,
16. и Му рекоа: „Слушаш ли што велат тие?” А Исус им рече: „Да! Зар никогаш не сте читале: »Од устата на младенците и од оние што цицаат Ти си приготвил пофалба«?”
17. И кога ги остави, отиде надвор од градот, во Витанија, каде што преноќева.
18. А утредента, враќајќи се во градот огладне;
19. и виде покрај патот смоква, отиде до неа; па како не најде на неа ништо освен лисја, рече: „Отсега да нема плод на тебе довека!” И смоквата веднаш се исуши.
20. Штом го видоа тоа, учениците се зачудија и рекоа: „Како веднаш се исуши смоквата!”
21. А Исус им одговори и рече: „Вистина, ви велам: ако имате вера и не се посомните, не само тоа што стана со смоквата ќе извршите, туку, ако и на оваа планина ѝ речете: »Дигни се и фрли се в море!« ќе биде.
22. И сè, што и да побарате во молитва со вера, ќе добиете”.
23. И кога дојде Он во храмот и поучуваше, пристапија кон Него првосвештениците и старешините народни и рекоа: „Со каква власт го вршиш тоа и кој Ти ја дал таа власт?”
24. А Исус им одговори и рече: „И Јас ќе ве прашам нешто. Па, ако Ми одговорите, и Јас ќе ви кажам, со каква власт го вршам тоа.
25. Крштавањето Јованово од каде беше: од небото или од луѓето?” А тие размислуваа помеѓу себе и велеа: „Ако кажеме -,Од небото«, ќе ни рече: »Па зошто не му поверувавте?«
26. А ако речеме: – »Од луѓето«, се боиме од народот, оти сите го сметаа за пророк.”
27. И, одговарајќи Му на Исуса, рекоа: „Не знаеме.” А Он им рече: „Ни Јас не ви кажувам со каква власт го вршам тоа.”
28. А како ви се чини ова? Еден човек имаше два сина; па отиде при првиот и му рече: »Сине, оди денес да работиш во моето лозје!«
29. Тој одговори и рече: »Нејќам!« Но потоа се покаја и отиде.
30. Па како дојде и при вториот, му го рече истото. Тој одговори и рече: »Ќе отидам, господаре«. Но не отиде.
31. Кој од двајцата ја исполни татковата волја?” Му одговорија: „Првиот”. Тогаш Исус им рече: „Вистина ви велам, дека митниците и блудниците ќе ве испреварат во царството Божјо:
32. зашто дојде при вас Јован по праведен пат и вие не му поверувавте, а митниците и блудниците му поверуваа; вие, пак, иако видовте, не се покајавте отпосле, за да му поверувате.”
33. Чујте друга парабола! Имаше еден човек домаќин, кој насади лозје, го загради со плот, ископа бунар, направи кула и, откако го предаде на лозарите, си отиде.
34. И кога наближи времето за берење, тој ги испрати при лозарите своите слуги, за да му ги приберат плодовите.
35. Но лозарите, кога ги фатија неговите слуги, едниот го претепаа, другиот го убија, а третиот со камења го засипаа.
36. Тој испрати сега други слуги, повеќе од првите; но и со нив направија исто.
37. Најпосле го испрати при нив својот син, велејќи: »Ќе се засрамат од сина ми.«
38. Но лозарите, штом го видоа сина му, си рекоа меѓу себе: »Овој е наследникот; ајде да го убиеме и да го присвоиме наследството негово.«
39. Па, како го фатија, го изведоа надвор од лозјето и го убија.
40. А кога ќе дојде господарот на лозјето, што ќе им направи на тие лозари?”
41. Му одговорија: „Злочинците ќе ги погуби, а лозјето ќе го даде на други лозари, што ќе му ги даваат плодовите навреме.”
42. А Исус им рече: „Зар не сте читале во Книгите: »Каменот, што го отфрлија ѕидарите, стана глава на аголот: Тоа е од Господа и чудесно е во очите наши.«
43. Затоа ви велам дека царството Божјо ќе се земе од вас и ќе се даде на народ, што ги принесува неговите плодови.
44. И кој падне врз тој камен, ќе се разбие; а тој врз кого падне, ќе го здроби.”
45. И слушајќи ги Неговите параболи, првосвештениците и фарисеите разбраа дека говори за нив,
46. па гледаа да го фатат; но се плашеа од народот, зашто Го сметаа за пророк.

22. Парабола за свадбата на царевиот син. Данокот ќесарски. Воскресението. Најголемата заповед. Христос како Давидов син и Господ.
1. И одговарајќи, Исус пак им говореше во параболи и рече:
2. Царството небесно прилега на човек цар, кој направи свадба на сина си,
3. и ги испрати своите слуги да ги повикаат поканетите на свадба; а тие нејќеа да дојдат.
4. Потоа испрати други слуги и им рече: кажете им на поканетите: »Ете, приготвив јадење; јунците мои и сè што е угоено се заклани, и сè е готово; дојдете на свадба!«
5. Но тие не сакаа да знаат за тоа, а си отидоа: кој на нива, кој по трговија;
6. а некои, пак, ги фатија неговите слуги, ги исмеаја и ги убија.
7. Штом чу за тоа царот, се налути, испрати своја војска и ги погуби убијците и им го изгоре нивниот град.
8. Тогаш им рече на слугите свои: »Свадбата е готова, но поканетите не беа достојни.
9. Затоа одете по раскрсниците и, колку души ќе најдете, поканете ги на свадба!«
10. И како излегоа слугите на раскрсниците, ги собраа сите што ги најдоа – и лоши и добри; и се наполни свадбениот дом со гости.
11. Кога влезе, пак, царот да ги види гостите, забележа еден необлечен во свадбени алишта.
12. Па му рече: »Пријателе, како влезе овде, необлечен во свадбена руба?« А тој молчеше.
13. Тогаш царот им рече на слугите: »Врзете му ги рацете и нозете, земете го и фрлете го во крајната темнина; таму ќе биде плач и крцкање со заби;
14. зашто, мнозина се повикани, а малцина избрани«.”
15. Тогаш фарисеите отидоа и се договорија како да Го фатат во некој збор.
16. И ги испраќаа при Него своите ученици, заедно со некои Иродовци, говорејќи: „Учителе, знаеме дека си правичен и навистина ги учиш луѓето на патот Божји, и не се боиш ни од кого, зашто не гледаш кој е кој;
17. затоа кажи ни, како Ти се чини: треба ли да се дава данок на царот или не?”
18. Но Исус го разбра лукавството нивно и рече: „Што Ме искушувате, лицемери?
19. Покажете Ми една даночна пара!” Тие Му донесоа еден динариј.
20. И им рече: „Чиј е овој лик и натпис?”
21. Тие одговорија: „На царот.” Тогаш им рече: „Подајте го царевото на царот, а Божјото на Бога!”
22. И штом го чуја тоа, тие се зачудија и, оставајќи Го, си отидоа.
23. Во истиот ден пристапија кон Него и садукеите, кои велат дека нема воскресение, и Го прашаа, говорејќи:
24. Учителе, Мојсеј рече: »Ако умре некој без деца, тогаш брат му нека ја земе жената негова и нека го воздигне потомството на брата си!«
25. При нас беа седуммина браќа; првиот се ожени и умре; па, бидејќи немаше пород, ја остави жената своја на брата си;
26. исто така направи и вториот, и третиот, дури и седмиот;
27. а по сите нив умре и жената.
28. При воскресението, на кого од седуммината ќе биде таа жена, бидејќи со сите живеела?”
29. Исус им одговори: „Се лажете, оти не ги познавате Писмата, ниту силата Божја;
30. зашто при воскресението луѓето ниту ќе се женат, ниту ќе се мажат, а ќе живеат како ангели Божји на небесата.
31. А за воскресението на мртвите не сте ли читале, што ви рекол Бог, Кој вели:
32. »Јас сум Бог Авраамов, Бог Исаков и Бог Јаковов«. Бог не е Бог на мртвите, туку на живите.”
33. И народот, слушајќи го тоа, се восхитуваше на неговата наука.
34. А фарисеите, кога чуја дека ги посрами садукеите, се здружија со нив.
35. И еден од нив, законик, искушувајќи Го, запраша и рече:
36. Учителе, која заповед е најголема во Законот?
37. А Исус му одговори: „Возљуби Го Господа, својот Бог, со сето свое срце, и со сета своја душа, и со сиот свој разум;
38. тоа е прва и најголема заповед;
39. а втората е слична на неа: Возљуби го својот ближен како себеси!
40. На тие две заповеди се крепат целиот Закон и Пророците.”
41. И кога се собраа фарисеите, Исус ги праша и рече:
42. Што мислите за Христа? Чиј е син? Му одговорија: Давидов.
43. Им рече: „Како тогаш Давид, надахнат од Духот, Го нарече Господ, велејќи:
44. »Му рече Господ на Мојот Господ: Седи од Мојата десна страна, додека не ги положам непријателите Твои во подножјето на нозете Твои.«
45. И така, ако Давид Го нарече Господ, како тогаш да Му е Он син?”
46. И никој не можеше да му одговори ниту збор, и од тој ден никој веќе не се осмели да Го праша.

23. Исус ги укорува книжниците и фарисеите. Тешките гревови на Ерусалим. Пророкување за разурнувањето на храмот.
1. Тогаш Исус му проповедаше на народот и на учениците Свои,
2. говорејќи: „На Мојсеевото седиште седнаа книжниците и фарисеите.
3. Затоа, сè што ќе ви кажат да пазите, пазете и извршувајте; а според делата нивни не постапувајте, оти тие говорат, а не извршуваат;
4. врзуваат бремиња тешки и мачни за носење и ги клаваат врз плеќите на луѓето, а сами не сакаат ни со прст да ги помрднат;
5. и сите свои дела ги прават, за да ги видат луѓето; ги истакнуваат своите записи од законот и прават големи поли на својата облека;
6. сакаат прво место на гозбите и предни места во синагогите,
7. и поздрави по улиците, и да им велат луѓето »учителе, учителе!«
8. А вие, немојте да се наречувате учители, зашто еден е вашиот Учител – Христос, а вие сте сите браќа;
9. и никого на земјата не викајте го свој татко, оти еден е вашиот Отец, Кој е на небесата;
10. и наставници немојте да се именувате зашто, еден е вашиот Наставник – Христос.
11. Но поголемиот меѓу вас да ви биде слуга;
12. зашто, кој се воздига, ќе биде понизен; а кој се понизува, ќе биде воздигнат.
13. Тешко вам, книжници и фарисеи, лицемери, затоа што го затворате царството небесно пред луѓето; оти, нити вие влегувате, ниту ги пуштате да влезат оние, што сакаат да влезат.
14. Тешко вам, книжници и фарисеи, лицемери, оти ги подјадувате домовите на вдовиците и лицемерно долго се молите; заради тоа ќе добиете поголема осуда.
15. Тешко вам, книжници и фарисеи, лицемери, зашто обиколувате по море и по копно за да добиете еден последовател, и кога ќе успеете во тоа, тогаш го правите син на пеколот, двапати полош од вас.
16. Тешко вам, водачи слепи, кои велите: »Ако се заколне некој во храмот, не е ништо; но ако се заколне некој во црковното злато, виновен е.«
17. Безумни и слепи! Што е поголемо, навистина: златото или црквата, која го осветува златото?
18. Исто така велите: »Ако некој се заколне во жртвеникот, ништо не е; но, ако некој се заколне во дарот што е на него, виновен е«
19. Безумни и слепи! Што е, навистина, посвето: дарот или жртвеникот, што го осветува дарот?
20. А кој се заколне во жртвеникот, се колне во него и во сè што е врз него;
21. и кој се заколне во црквата, се колне во неа и во Оној, Кој живее во неа;
22. и кој се заколне во небото, се колне во престолот Божји и во Оној, што седи на него.
23. Тешко вам, книжници и фарисеи, лицемери, оти давате десеток од нане, копра и кимин, а сте го оставиле најважното во Законот: праведноста, милоста и верата; ова требаше да го правите, а и она да не го оставате.
24. Водачи слепи, вие комарецот го цедите, а камилата ја проголтувате.
25. Тешко вам, книжници и фарисеи, лицемери, зашто ја чистите чашата и чинијата однадвор, додека внатре тие се полни со
грабеж и неправда.
26. Слепи фарисеју, очисти ја чашата и чинијата најнапред внатре, за да бидат чисти и однадвор.
27. Тешко вам, книжници и фарисеи, лицемери, оти многу личите на варосани гробови, што однадвор изгледаат убаво, а внатре се полни со мртовечки коски и секаква нечистотија;
28. така и вие, однадвор им се покажувате на луѓето како праведни, а внатре сте полни со лицемерност и беззаконие.
29. Тешко вам, книжници и фарисеи, лицемери, оти ѕидате гробници за пророците и ги украсувате спомениците на праведните,
30. па велите: »Ако живеевме во дните на нашите татковци, немаше да станеме нивни соучесници во крвта на пророците«.
31. А со тоа сведочите сами против себе, дека сте синови на оние, што ги убиле пророците.
32. Дополнете ја и вие мерата на татковците ваши.
33. Змии и породи аспидини, како ќе побегнете од пресудата за во пеколот?
34. Затоа, ете, Јас праќам при вас пророци и мудреци и книжници; едните ќе ги убиете и распнете, а другите ќе ги биете по синагогите и ќе ги прогонувате од град во град;
35. за да падне врз вас сета праведна крв што е пролеана на земјата, од крвта на праведниот Авел па до крвта на Захарија, синот Варахиин, кого го убивте меѓу храмот и жртвеникот.
36. Вистина, ви велам: сето тоа ќе падне врз овој род.
37. Ерусалиме, Ерусалиме, што ги убиваш пророците и со камења ги засипуваш испратените при тебе! Колкупати сакав да ги соберам чедата твои, како кокошка што ги собира пилињата свои под крилја, а вие нејќевте.
38. Ете, ви се остава вашиот дом пуст.
39. Оти, ви велам: нема да Ме видите отсега дури не кажете: »Благословен е Оној, Кој иде во името Господово!«“

24. За разурнувањето на Ерусалим. Второто Христово доаѓање и крајот на светот.
1. И кога излезе Исус од храмот и си одеше, се приближија до Него учениците Негови за да Му ги покажат зградите на храмот.
2. А Исус им рече: „Го гледате ли сето тоа? Вистина, ви велам: нема да остане тука ни камен на камен, а да не биде урнат.”
3. И кога седеше во Елеонската Гора, дојдоа при Него учениците Негови насамо и Му рекоа: „Кажи ни, кога ќе биде тоа, и каков ќе виде знакот за Твоето доаѓање и за свршетокот на светот?”
4. А Исус им одговори и рече: „Пазете се, да не ве излаже некој;
5. зашто мнозина ќе дојдат во Мое име, говорејќи: »Јас сум Христос!« и ќе прелажат мнозина.
6. Ќе слушате боеви и гласови за војни. Гледајте да не се уплашите, оти сето тоа треба да биде; ама тоа уште не е крајот.
7. Зашто ќе се дигне народ против народ, и царство против царство; и на места ќе има глад, помор и потреси;
8. а сето тоа е почеток на болките.
9. Тогаш ќе ве предадат на маки и ќе ве убијат; и ќе бидете мразени од сите народи, заради Моето име.
10. Тогаш мнозина ќе се соблазнат и еден со друг ќе се предаваат, и еден со друг ќе се мразат;
11. многу лажни пророци ќе се појават и ќе прелажат мнозина;
12. и бидејќи беззаконијата ќе се умножат, кај мнозина љубовта ќе се олади.
13. А кој претрпи до крај, тој ќе биде спасен.
14. И ќе биде проповедано ова Евангелие за царството по целиот свет, за сведоштво на сите народи; и тогаш ќе дојде крајот.
15. Па така, штом ја видите мерзоста на запустението да стои на свето место, за која е зборувано преку пророкот Даниил – кој чита, нека разбере,
16. тогаш оние, што се наоѓаат во Јудеја, да бегаат по планините;
17. кој е на покрив, нека не слегува да земе нешто од куќата своја;
18. и кој е на нива, нека не се враќа дома за да ги земе алиштата свои!
19. Но тешко на бремените и на оние што дојдат во тие дни.
20. Затоа молете се да не стане бегањето ваше зиме, или во сабота;
21. оти тогаш ќе биде мака, каква што не била од почетокот на светот па досега, а и нема да биде.
22. И, ако не се скратат оние дни, никој не би се спасил; но заради избраните ќе се скратат тие дни.
23. Тогаш, ако ви каже некој: »Еве, овде е Христос, или таму е«, не верувајте!
24. Оти ќе се појават лажни христоси и лажни пророци, и ќе покажат големи знаци и чуда, за да ги прелажат, ако е можно, избраните.
25. Ете, однапред ви кажав.
26. И така, ако ви речат: »Ете, во пустината е Он« – не излегувајте;, Ете, во тајната соба е« – не верувајте!
27. Зашто, како молњата што излегува од исток и се гледа дури до запад, така ќе биде доаѓањето на Синот Човечки.
28. Оти, каде што е трупот, таму се собираат и орлите.
29. И веднаш, по маките на тие дни, сонцето ќе потемни и месечината нема да ја дава својата светлина, и ѕвездите ќе попаѓаат од небото, и силите небески ќе попуштат.
30. Тогаш ќе се јави на небото знакот на Синот Човечки и ќе се расплачат сите земни племиња, и ќе Го видат Синот Човечки како иде на небеските облаци, со голема слава и сила;
31. и ќе ги испрати Своите ангели со голем трубен глас, и ќе ги соберат Неговите избраници од четирите ветра, од едниот до другиот крај на небесата.
32. Со смоквата направете споредба: штом се подмладат нејзините гранки и пуштат лисја, знаете дека е близу летото;
33. така и вие, кога ќе го видите сето тоа, знајте дека е близу, пред вратата.
34. Вистина ви велам: нема да премине овој род, додека сето тоа не се исполни.
35. Небото и земјата ќе преминат, но зборовите Мои нема да преминат.
36. А за тој ден и час никој не знае, ниту ангелите небесни, а само Мојот Отец;
37. но, како што беше во деновите на Ноја, така ќе биде и при доаѓањето на Синот Човечки;
38. оти, како што во деновите пред потопот јадеа и пиеја, се женеа и се мажеа до оној ден, кога Ное влезе во ковчегот,
39. и не узнаа, додека не дојде потопот и истреби сè, – така ќе биде и доаѓањето на Синот Човечки;
40. тогаш ќе бидат двајца на нива: еден ќе се земе, а другиот ќе се остави;
41. две жени ќе мелат на рачници: едната ќе се земе, а другата ќе се остави.
42. Па така, бидете будни, зашто не знаете во кој час ќе дојде вашиот Господ.
43. Знајте го и тоа, дека, ако домаќинот на куќата знаел во кој час ќе дојде крадецот, тој би стоел буден и не би позволил да му ја поткопаат куќата.
44. Затоа бидете и вие готови, зашто во кој час и не мислите, ќе дојде Синот Човечки.
45. Кој е, пак, тој верен и благоразумен слуга, кого ќе го постави господарот негов над слугите свои, да им дава навреме храна?
46. Блазе на тој слуга, кого, кога ќе дојде господарот негов, го најде да постапува така;
47. вистина, ви велам, дека над целиот свој имот ќе го постави него.
48. Ако, пак, тој слуга, бидејќи лош, рече во срцето свое: »Господарот мој уште за долго време нема да дојде«,
49. па почне да ги бие другарите свои и да јаде и пие со пијаниците,
50. господарот на тој слуга ќе дојде во ден, кога тој не го очекува, и во час, што не го знае;
51. и ќе го пресече на половина, и ќе му даде еднаква награда со лицемерите; таму ќе биде плач и крцкање со заби.”

25. Парабола за десетте девојки. Повереното богатство. За страшниот суд.
1. Тогаш царството небесно ќе заприлега на десет девојки, кои ги зедоа своите светилници и излегоа да го пречекаат младоженецот.
2. Петте од нив беа мудри, а петте – неразумни.
3. Неразумните, како ги зедоа светилниците свои, не понесоа со себе елеј;
4. а мудрите, заедно со светилниците, зедоа во садовите свои и елеј;
5. и бидејќи младоженецот се забави, сите задремаа и заспаа.
6. А на полноќ се чу викање: »Ете, младоженецот иде, излезете да го пречекате!«
7. Тогаш сите тие девојки станаа и ги приготвија своите светилници.
8. Неразумните, пак, им рекоа на мудрите: »Дајте ни од елејот ваш, зашто нашите светилници гаснат.«
9. Мудрите им одговорија и рекоа: »Да не би да не ни стигне и нам, и вам: подобро отидете кај продавачите и купете си!«
10. А кога отидоа тие да купат, пристигна младоженецот и спремните влегоа со него на свадбата, и вратите се затворија.
11. Потоа дојдоа и другите девојки и викаа: »Господаре, господаре, отвори ни!«
12. А тој им одговори и рече: »Вистина, ви велам: не ве познавам!«
13. И така, бидете будни, оти не го знаете ни денот, ни часот, кога ќе дојде Синот Човечки.
14. Зашто, Он ќе постапи како човек, кој тргнувајќи на пат, ги повика слугите свои и им го предаде својот имот;
15. и на едниот му даде пет таланти, на другиот два, на третиот еден; секому според силата негова; и веднаш замина.
16. Оној, што зеде пет таланти, отиде, ги употреби во работа и спечали други пет таланти;
17. исто така и оној што зеде два таланта, спечали други два;
18. а оној, што доби еден талант, отиде и го закопа в земја и така го сокри среброто на својот господар.
19. По долго време дојде господарот на тие слуги и им побара сметка.
20. И кога пристапи оној, што беше примил пет таланти, донесе уште други пет и рече: »Господаре, ти ми предаде пет таланти; ете, сум спечалил и други пет.«
21. Господарот му рече: »Убаво, добри и верни слуго! Во малку си бил верен, над многу ќе те поставам; влези во радоста на својот господар!«
22. Дојде, исто така, и оној што беше примил два таланта и рече: »Господаре, ти ми предаде два таланта; ете, со нив спечалив други два.«
23. Господарот му рече: »Убаво, добри и верни слуго! Во малку си бил верен, над многу ќе те поставам; влези во радоста на својот господар!«
24. Пристигна и оној што беше зел еден талант, и рече: »Господаре, те знаев дека си жесток човек: жнееш, каде што не си сеел, и собираш, каде што не си веел;
25. па се уплашив и отидов, та го сокрив твојот талант в земја; ете ти го твоето.«
26. А господарот му одговори и рече: »Лукав и мрзлив слуго! Ти знаеш дека жнеам, каде што не сум сеел, и собирам, каде што не сум веел;
27. затоа требаше моето сребро да го дадеш на трговците, па јас, кога дојдам, ќе си го приберам своето, со добивка;
28. земете го од него талантот и дајте му го на оној, што има десет таланти;
29. зашто секому, што има, ќе му се даде и преумножи, а од оној, што нема, ќе му се одземе и она што го има;
30. а лошиот слуга фрлете го во крајна темнина: Таму ќе биде плач и крцкање со заби.« Откако го рече тоа, извика: »Кој има уши да слуша, нека чуе!«
31. А кога ќе дојде Синот Човечки во Својата слава и сите свети ангели со Него, тогаш ќе седне на престолот на славата Своја,
32. и ќе се соберат пред Него сите народи; па ќе ги оддели едни од други, како што овчарот ги одделува овците од козите;
33. и ќе ги постави овците од Својата десна страна, а козите од левата.
34. Тогаш Царот ќе им каже на оние што Му се од десната страна: »Елате, благословени од Мојот Отец; наследете го царството, приготвено за вас од почетокот на светот;
35. оти, гладен бев и Ми дадовте да јадам; жеден бев и Ме напоивте, странец бев и Ме примивте;
36. необлечен бев и Ме облековте; болен бев и Ме посетивте; во затвор бев и дојдовте при Мене.«
37. Тогаш праведниците ќе Му одговорат и речат: »Господи, кога Те видовме гладен и Те нахранивме, или жеден и Те напоивме?
38. Кога Те видовме странец и Те прибравме, или необлечен и Те облековме?
39. Кога Те видовме болен, или во затвор, и Те посетивме?«
40. А Царот ќе им одговори и рече: »Вистина, ви велам: доколку сте го направиле тоа на еден од овие Мои најмали браќа, Мене сте Ми го направиле.«
41. Тогаш ќе им каже и на оние што се од левата страна: »Одете од Мене, проклети, во вечен оган, приготвен за ѓаволот и неговите ангели.
42. Зашто, гладен бев и не Ми дадовте да јадам; жеден бев и не Ме напоивте;
43. странец бев и не Ме прибравте; необлечен бев и не Ме облековте; болен и во затвор бев и не Ме посетивте.«
44. Тогаш и тие ќе Му одговорат и речат: »Господи, кога Те видовме гладен, или жеден, или странец, или необлечен, или болен, или во затвор, и не Ти послуживме?«
45. Тогаш ќе им одговори и рече: »Доколку не сте го направиле тоа на еден од овие најмали браќа и Мене не сте Ми го направиле.«
46. И тие ќе отидат во вечна мака, а праведниците – во живот вечен.”

26. Последното кажување за страдањата Исусови. Помазувањето во Витанија. Пасха и тајната вечера. Борбата во Гетсиманија. Јудиното предавство. Исуса го фаќаат. Сослушувањето пред свештеничкиот старешина. Петровото одречување.
1. И кога ги заврши Исус овие зборови, им рече на учениците Свои:
2. Знаете дека по два дни ќе биде Пасха и Синот Човечки ќе биде предаден на распјатие.
3. Тогаш првосвештениците и книжниците, и старешините народни се собраа во дворот на првосвештеникот, по име Кајафа,
4. и се советуваа како да Го фатат Исуса со измама и да Го убијат;
5. но рекоа: „Само не на празникот, за да не стане бунт во народот.”
6. А кога беше Исус во Витанија, во куќата на Симона Прокажениот,
7. се приближи до Него една жена, која носеше шише со скапоцено миро, и го изли врз главата Негова, кога Он седеше на трпезата.
8. И штом го видоа тоа учениците Негови, се расрдија и рекоа: „Какво е тоа растурање?
9. Оти тоа миро можеше да се продаде многу скапо и парите да се разделат на сиромаси.”
10. Но Исус, разбирајќи го тоа, им рече: „Зошто ја буните жената? Таа направи добро дело за Мене;
11. оти сиромасите ги имате секогаш покрај себе, а Мене Ме немате секогаш;
12. таа, изливајќи го тоа миро врз телото Мое, Ме приготви за погребение.
13. Вистина, ви велам: каде и да биде проповедано ова Евангелие по цел свет ќе се прикажува за нејзин спомен и тоа што го направи таа.”
14. Тогаш еден од дванаесетте, по име Јуда Искариот, отиде при првосвештениците
15. и рече: „Што ќе ми дадете, па да ви Го предадам?” А тие му предложија триесет сребреници.
16. И оттогаш тој бараше погодно време да Го предаде.
17. А во првиот ден на празникот Бесквасници пристапија кон Исуса учениците и Му рекоа: „Каде сакаш да ти приготвиме да јадеш пасха?”
18. Он им рече: „Одете в град при тој и тој човек и кажете му: »Учителот вели: времето Ми наближи, при тебе ќе ја прославам Пасхата со учениците Свои.«“
19. Учениците направија како што им заповеда Исус и ја приготвија пасхата.
20. Штом се стемни, Он седна на трпезата со дванаесетте.
21. И кога јадеа, им рече: „Вистина, ви велам: еден од вас ќе Ме предаде.”
22. Тие многу се нажалија и секој од нив почна да Го прашува: „Да не сум јас, Господи?”
23. А Он им одговори и рече: „Оној што ќе макне со Мене во чинијата, тој ќе Ме предаде.
24. Синот, пак, Човечки, вистина си оди, како што е напишано за Него; но тешко му на оној човек, преку кого Синот Човечки ќе се предаде; добро ќе беше за тој човек ако не беше се родил.”
25. А Јуда, што Го предаде, одговори и рече: „Да не сум јас, Рави?” Му одговори: „Ти рече.”
26. И кога јадеа, Исус зеде леб, го благослови и рече: „Земете, јадете, ова е Моето тело.”
27. И како ја зеде чашата, заблагодари, им даде и рече: „Пијте од неа сите;
28. зашто ова е Мојата крв на Новиот завет, која се пролива за мнозина, за опростување на гревовите.
29. И вам ви велам, оти отсега нема да пијам од овој лозов плод сè до оној ден, кога ќе пијам нов со вас, во царството на Мојот Отец.”
30. И откако испеаја благодарствена песна, се искачија во Елеонската Гора.
31. Тогаш им рече Исус: „Сите вие ќе се соблазните заради Мене уште во оваа ноќ; зашто е напишано: »Ќе Го поразам пастирот и овците од стадото ќе се разбегаат.«
32. А по воскресението Мое ќе отидам порано од вас во Галилеја.”
33. Тогаш Петар Му одговори и рече: „Дури и сите да се соблазнат заради Тебе, јас никогаш нема да се соблазнам.”
34. Исус му рече: „Вистина, ти велам: дека оваа ноќ, уште пред да пропее петел, трипати ќе се одречеш од Мене.”
35. Петар Му кажа: „Ако затреба дури и да умрам со Тебе, нема да се откажам од Тебе.” Истото го рекоа и сите ученици.
36. Потоа отиде Исус со нив на едно место, наречено Гетсиманија, и им рече на учениците: „Поседете тука, додека отидам онаму да се помолам.”
37. И кога ги поведе со Себе Петра и двајцата Зеведееви синови, се натажи и почна да тагува.
38. Тогаш им рече Исус: „Смртно е нажалена Мојата душа; останете тука и видете будни со Мене!”
39. И како се пооддалечи малку, падна ничкум; се молеше и говореше: „Оче Мој, ако е можно, нека Ме одмине оваа чаша; но не како Јас што сакам, туку како Ти.”
40. Па дојде при учениците и ги затече како спијат, и му рече на Петра: „Толку ли не можевте еден час да останете со Мене будни?
41. Бидете будни и молете се, за да не паднете во искушение: духот е бодар, но телото е слабо.”
42. Отиде пак, повторно, и се помоли, говорејќи: „Оче Мој, ако не може да одмине од Мене оваа чаша, да не ја испијам, тогаш нека биде волјата Твоја!”
43. И кога дојде, пак ги најде да спијат, оти очите им беа натежнале.
44. И кога ги остави, отиде и се помоли по третпат, изговарајќи ги истите зборови.
45. Потоа дојде при учениците Свои и им рече: „Сè уште спиете и почивате! Ете, наближи часот и Синот Човечки се предава во рацете на грешници.
46. Станете да одиме! Ете, наближи оној што Ме предава.”
47. Додека Он уште говореше, ете, Јуда, еден од дванаесетте, дојде, и со него многу луѓе со ножеви и колови, испратени од страна на првосвештениците и старешините народни.
48. А оној, што Го предаваше, им беше дал знак, велејќи: „Кого што ќе Го целивам, Он е, фатете Го!”
49. И веднаш се приближи до Исуса и Му рече: „Радуј се, Рави!” И Го целива.
50. А Исус му рече: „Пријателе, зошто си дошол?” Тогаш пристапија, положија раце на Исуса и Го фатија.
51. И ете, еден од оние што беа до Исуса, протегна рака и извади нож, па како го удри слугата на првосвештеникот, му го отсече увото.
52. Тогаш Исус му рече: „Врати го ножот на местото негово; зашто сите што се фаќаат за нож, од нож ќе загинат;
53. или мислиш дека не можам да Го помолам сега Својот Отец, да Ми прати повеќе од дванаесет легиони ангели?
54. Но, како ќе се исполнат Писмата, ако ова не стане?”
55. Потоа Исус му рече на народот: „Како на разбојник сте излегле со ножеви и колови, за да Ме фатите. Секој ден седев со вас, поучувајќи во храмот, и не Ме фативте.
56. Но сето тоа стана, за да се исполнат пророчките писма.” Тогаш сите ученици Го оставија и се разбегаа.
57. А оние, што го фатија Исуса, Го одведоа при првосвештеникот Кајафа, каде што беа собрани книжниците и старешините.
58. Петар, пак, одеше по Него оддалеку, до дворот на првосвештеникот; и како влезе внатре, седна со слугите, за да го види крајот.
59. А првосвештениците и старешините, и целиот Синедрион бараа лажно сведоштво против Исуса, за да Го убијат
60. и не наоѓаа; и, макар што пристапија многу лажни сведоци, не најдоа. Но најпосле дојдоа двајца лажни сведоци,
61. и рекоа: „Овој кажа: »Можам да го урнам Божјиот храм и за три дни да го соѕидам.«“
62. И како стана првосвештеникот, Му рече: „Ништо ли не одговараш? Што сведочат овие против Тебе?”
63. Но Исус молчеше. А првосвештеникот Му рече: „Те заколнувам во Живиот Бог да ни кажеш: Ти ли си Христос, Син Божји?”
64. Исус му одговори: „Ти рече! Ви велам пак: отсега ќе Го гледате Синот Човечки како седи оддесно на силата и како доаѓа по небеските облаци.”
65. Тогаш првосвештеникот ја раскина облеката своја и рече: „Овој хули на Бога! Каква потреба имаме повеќе од сведоци? Ете, сега го чувте Неговото хулење.
66. Како ви се чини?” А тие одговорија и рекоа: „Заслужува смрт!”
67. Тогаш Го плукаа в лице и Го удираа по образите, а други Го биеја
68. и говореа: „Проречи ни, Христе, кој Те удри?”
69. А Петар седеше надвор во дворот. И се приближи до него една слугинка и му рече: „И ти беше со Исуса Галилеецот.”
70. Но тој се одрече пред сите, велејќи: „Не знам што зборуваш.”
71. А кога одеше кон вратата, го виде друга и им рече на оние што беа таму: „И овој беше со Исуса Назареецот.”
72. И пак се одрече тој со клетва: „Не Го познавам Човекот.”
73. Малку потоа се приближија оние, што стоеја таму и му рекоа на Петра: „Навистина, и ти си од нив, зашто и говорот твој те издава.”
74. Тогаш тој почна да се колне, и се заколна: „Не Го познавам Човекот.” И веднаш запеа петел.
75. И се сети Петар на Исусовите зборови, што му ги рече: „Уште петел пред да пропее, трипати ќе се одречеш од Мене.” Па излезе надвор и плачеше горко.

27. Исус пред Пилата. Крајот на Јуда предавникот. Исус и Варава. Исуса го бијат и Му се смеат. Распнувањето и смртта.
1. А кога се раздени, сите првосвештеници и старешини народни направија совет против Исуса за да Го убијат;
2. и откако Го врзаа, Го одведоа, и Го предадоа на управникот Понтиј Пилат.
3. Тогаш Јуда, што го предаде, кога виде дека е Он осуден, се покаја и ги врати триесетте сребреници на првосвештениците и старешините,
4. велејќи им: „Згрешив, оти предадов невина крв.” А тие му одговорија: „Што ни е грижа нам за тоа? Мисли му ти.”
5. И како ги фрли сребрениците во храмот, излезе и отиде, та се обеси.
6. Првосвештениците ги прибраа сребрениците и рекоа: „Не чини да се оставаат во црковната каса, оти се цена за крв.”
7. И како се советуваа, ја купија со нив грнчаревата нива, за да погребуваат во неа луѓе од други места.
8. Затоа и до денес таа нива се вика Крвна нива.
9. Тогаш се исполни реченото преку пророкот Јеремија: „И ги зедоа триесетте сребреници, цената на Непроценливиот, Кого Го оценија синовите Израилеви,
10. и ги дадоа за грнчаревата нива, како што ми кажа Господ”.
11. И Исус застана пред управникот. И тој Го праша, велејќи: „Ти ли си Царот Јудејски?” Исус му одговори: „Ти велиш”
12. И кога Го обвинуваа првосвештениците и старешините, Он ништо не одговараше.
13. Тогаш Му рече Пилат: „Не слушаш ли колку сведочат против Тебе?”
14. И не му одговори ниту на еден збор, така што управникот се чудеше многу.
15. А на секој празник Пасха управникот имаше обичај да му отпушта на народот по еден затвореник, кого што би го побарале.
16. Тогаш тие имаа еден прочуен затвореник, по име Варава.
17. И кога се собраа, Пилат им рече: „Кого сакате да ви го пуштам: Варава ли, или Исуса, наречен Христос?”
18. Оти знаеше дека Го беа предале од завист.
19. Во тоа време, кога тој седеше во судот, жена му порача да му кажат: „Не прави Му ништо на Тој Праведник, оти денеска многу пострадав насон,
заради Него.”
20. Но првосвештениците и старешините го наговорија народот да го измоли Варава, а Исуса да Го погуби.
21. Тогаш управникот ги праша: „Кого од двајцата сакате да ви го пуштам?” Тие одговорија: „Варава!”
22. Пилат им рече: „А што да направам со Исуса, наречен Христос?” Му одговорија сите: „Да биде распнат!”
23. Управникот рече: „Па какво зло направил?” Но тие уште посилно извикаа и рекоа: „Да биде распнат!”
24. Пилат, штом виде дека ништо не помага, а буната се зголемува, зеде вода, ги изми рацете пред народот и рече: „Невин сум за крвта на Овој Праведник; мислете му вие!”
25. И одговарајќи целиот народ, рече: „Крвта Негова нека падне на нас и на нашите деца!”
26. Тогаш им го пушти Варава, а Исуса, откако Го бичуваа, Го предаде да биде распнат.
27. Потоа управниковите војници Го зедоа Исуса во судницата и ја собраа целата чета околу Него,
28. па, откако Го соблекоа, Му облекоа багреница;
29. исплетоа трнов венец, Му Го кладоа на главата и Му дадоа во десната рака трска; и паѓајќи на колена, Му се потсмеваа и велеа: „Радувај се, Царе Јудејски!”
30. И плукаа на Него и, како ја зедоа трската, Го удираа по главата.
31. А кога Го исмеаја, Му ја соблекоа багреницата, Му ги облекоа Неговите алишта и Го поведоа на распнување.
32. На излегување сретнаа еден Киринеец, по име Симон; него го натераа да Му го носи крстот.
33. И кога дојдоа на местото, наречено Голгота, што значи: место на черепи,
34. Му дадоа да пие оцет, измешан со жолчка. Но Он вкуси и не сакаше да пие,
35. А штом Го распнаа, ги разделија алиштата Негови, фрлајќи ждреб;
36. па седеа таму и Го чуваа;
37. и Му кладоа над главата натпис, со вината Негова: „Овој е Исус, Царот Јудејски.”
38. Тогаш распнаа со Него и двајца разбојници: едниот од десната страна, а другиот од левата.
39. А минувачите, вртејќи ги главите свои, Го хулеа
40. и велеа: „Ти, што го уриваш храмот и за три дни го соѕидуваш, спаси се Себеси! Ако си Син Божји слегни од крстот!”
41. Исто така и архијереите, заедно со книжниците и старешините, и фарисеите, потсмевајќи се говореа:
42. Другите ги спаси, а Сам Себе не може да спаси. Ако е Он Цар Јудејски, нека слезе сега од крстот, па ќе поверуваме во Него.
43. Се надеваше на Бога, нека Го избави сега, ако е по волјата Негова, оти беше рекол: »Син Божји Сум!«“
44. И разбојниците, распнати со Него, Го хулеа исто така.
45. А од шестиот час настана темнина по целата земја, до деветтиот час;
46. а околу деветтиот час извика Исус со висок глас и рече: „Или! Или! Лама савахтани?” А тоа значи: „Боже Мој, Боже Мој, зошто Си Ме оставил?”
47. А некои од оние што стоеја таму, кога го чуја тоа, рекоа: „Овој го вика Илија.”
48. И веднаш еден од нив отрча, зеде сунѓер, го натопи во оцет и го надена на трска, па Му даваше да пие.
49. Другите, пак, велеа: „Чекајте, да видиме, дали ќе дојде Илија да Го спаси.”
50. А Исус, откако повторно извика со висок глас, го испушти духот.
51. И наеднаш се расцепи црковната завеса на два дела, од горниот крај до долниот; и земјата се затресе; и карпи паднаа;
52. и гробови се отворија; и многу тела на упокоени светии воскреснаа;
53. па како излегоа од гробовите, по воскресението Негово, влегоа во светиот град и се јавија на мнозина.
54. А стотникот и оние, што со него заедно Го чуваа Исуса, откако го видоа земјотресот и сè друго што стана, се уплашија многу и говореа: „Навистина Овој бил Син Божји!”
55. Таму беа и гледаа оддалеку, исто така, многу жени, што врвеа по Исуса од Галилеја и Му служеа.
56. Меѓу нив беа Марија Магдалина и Марија, мајка им на Јакова и Јосија, и мајката на Зеведеевите синови.
57. А кога се стемни, дојде еден богат човек од Ариматеја, по име Јосиф, кој Му беше исто така, ученик на Исуса;
58. тој отиде при Пилата и го побара телото Исусово. Тогаш Пилат нареди да го предадат телото.
59. А Јосиф, штом го зеде телото. Го обви во чиста плаштаница,
60. и Го положи во својот нов гроб, што го беше издлабил во карпа; па, откако постави голем камен над гробната врата, си отиде.
61. А таму беа Марија Магдалина и другата Марија, кои седеа спроти гробот.
62. На другиот ден, по петокот, се собраа првосвештениците и фарисеите при Пилата,
63. и му рекоа: „Господаре, се сетивме дека Оној измамник, уште дури беше жив, рече: »По три дни ќе воскреснам.«
64. Затоа нареди да се причува гробот до третиот ден, за да не отидат учениците Негови ноќе и да Го украдат, па да му речат на народот: »Воскресна од мртвите!« Та последната измама ќе биде полоша од првата.”
65. Пилат им рече: „Имате стража; одете и направете како што знаете.”
66. Тие отидоа и со стража го осигураа гробот, и каменот го запечатија.

28. Исусовото воскресение. Воскреснатиот Исус им се јавува на учениците. Заповед за крштавањето на сите народи.
1. Кога измина саботата, на осамнување во првиот ден на седмицата, дојдоа Марија Магдалина и другата Марија да го видат гробот.
2. И ете, стана голем потрес: ангел Господов слезе од небото, пристапи, го отстрани каменот од гробната врата и седна на него;
3. лицето му беше како молња, а алиштата – бели како снег;
4. а стражарите, уплашени од него, трепереа и беа како мртви.
5. Ангелот се обрна кон жените и им рече: „Не бојте се; знам дека Го барате Исуса распнатиот;
6. не е овде, воскресна, како што беше рекол; дојдете и видете го местото, каде што лежел Господ,
7. па отидете бргу и кажете им на учениците Негови, дека Он воскресна од мртвите. И ете, ќе отиде пред вас во Галилеја; таму ќе Го видите. Ете, ви кажав.”
8. И како излегоа брзо од гробот, тие со страв и голема радост отрчаа да им соопштат на учениците Негови.
9. Кога одеа да им јават на Неговите ученици, Исус ги пресретна и рече: „Радувајте се!” А тие се приближија, ги опфатија нозете Негови и Му се поклонија.
10. Тогаш Исус им кажа: „Не бојте се; одете и соопштете им на браќата Мои, да отидат во Галилеја, и таму ќе Ме видат.”
11. Кога одеа тие, ете, некои од стражарите, влегувајќи в град, им кажаа на првосвештениците за сето она што беше станало.
12. И тие, кога се собраа со старешините и направија совет, им дадоа многу пари на војниците,
13. велејќи: „Кажете, дека учениците Негови дојдоа и Го украдоа, кога ние спиевме;
14. и, ако за тоа чуе управникот, ние ќе го смириме и ќе направиме и вам ништо да не ви се случи.”
15. А тие ги зедоа парите и направија, како што беа научени. И тој глас се пренесува меѓу Јудејците и до денес.
16. А единаесетте ученици отидоа во Галилеја, во гората, каде што им беше заповедал Исус;
17. па, штом Го видоа, Му се поклонија; а некои се сомневаа.
18. А Исус, кога се приближи, проговори и рече: „Ми се даде секаква власт на небото и на земјата.
19. Одете и научете ги сите народи, крштавајќи ги во името на Отецот, и Синот, и Светиот Дух,
20. и учејќи ги да пазат сè што сум ви заповедал; и ете, Јас сум со вас преку сите дни до свршетокот на светот. Амин!”

1. Треба да се пазиме од заводници, да бидеме постојани во верата и во чистотата на учењето. Желба на крајот.
1. Од Јуда, слугата на Исуса Христа, а брат на Јакова – до призваните, осветени во Бога Отецот и запазени од Исуса Христа.
2. Милоста, мирот и љубовта да ви се умножат!
3. Возљубени, грижејќи се постојано, да ви пишувам за вашето општо спасение, најдов за добро да ви напишам и да ве помолам – да се борите за вистинската вера, која им е дадена на светиите еднаш засекогаш,
4. зашто се вовлекоа некои луѓе, чија осуда е одамна определена, безбожници, што ја обрнуваат благодатта Божја во нечистотијата и се одречуваат од Единиот Господар Бог и Господ наш Исус Христос.
5. Сакам да ви напомнам, иако ова веќе го знаете, дека Господ, откако го избави народот од Египетската земја, ги погуби потоа оние, што не веруваа;
6. ангелите, пак, што не се покоруваа на своето началство, и го напуштија своето живеалиште, ги стави во вечни окови, во мрак за суд на великиот ден.
7. Како што Содом и Гомор и околните градови, што блудствуваа и на ист начин како и тие налетуваа и на друга плот, станаа пример со тоа што беа накажани со вечен оган.
8. Исто така ќе стане и со оние, кои ја осквернуваат плотта, ги презираат началниците и достоинството на власта.
9. А Архангел Михаил, кога се препираше со ѓаволот за Мојсеевото тело, не се осмели да изрече хулна пресуда, туку рече: „Господ да ти забрани!”
10. А овие хулат на она, што не го знаат, а во она, што го
знаат во природа како неразумно животно, во него се распаѓаат.
11. Тешко ним, оти тргнаа по Каиновиот пат, се фрлија во корисната заблуда на Валаама, и загинаа во буната Кореева.
12. Тоа се оние што ги поганат вашите вечери на љубовта, јадејќи со вас без страв и се гојат. Тие се безводни облаци, што ветровите ги пренесуваат, есенски неродни дрвја, кои двапати умреле, и се искорнати;
13. свирепи морски таласи, што се пенат со своите срамоти; ѕвезди лажни, за кое се чува мракот на темнината засекогаш.
14. А за овие пророкуваше и Енох, седмиот од Адама, зборувајќи: „Ете, иде Господ со илјадници Свои свети ангели,
15. за да направи суд над сите и за да ги изобличи сите безбожници за сите нивни нечесни дела, што ги беа направиле со своето беззаконие, и за сите лоши зборови, што ги изрекле за Него безбожните грешници.”
16. Тие се незадоволни викачи, кои живеат според своите желби, а устата нивна произнесува горди зборови, и за корист стануваат ласкатели.
17. Но вие, возљубени, спомнете си ги зборовите, што ги кажаа апостолите на нашиот Господ Исус Христос;
18. оти тие ви зборуваа дека во последно време ќе се појават подигрувачи, кои ќе постапуваат според своите безбожнички желби.
19. Тоа се луѓето што се одделуваат од единството на верата; тие се телесни – и немаат дух.
20. А вие, возљубени, изградувајќи се во пресветата ваша вера и молејќи се преку Светиот Дух,
21. запазете се во љубовта Божја, очекувајќи милост од нашиот Господ, Исуса Христа, за вечен живот.
22. И така разликувајќи ги, едни милувајте,
23. а други со страв спасувајте, истргнувајќи ги од оган и изобличувајќи ги со страв, и гнасејќи се од облеката, испоганета од телото.
24. А на Оној, Кој може да ве запази да останете безгрешни и без порок, и да ве постави пред славата Своја во радост, –
25. на Единиот премудар Бог, нашиот Спасител преку Исуса Христа, нашиот Господ, слава и величие, држава и власт преку сите векови, сега и во сите времиња. Амин!

Таа сe собра на седиштето како желка во тврда, непробојна бесчуствителност кога допрена од неодредена опасност, сe собира во корупката и свесно пропаѓа во бездната покриена со суво лисје.

Тој безизразно ја погледна и небрежно сe наткрили над воланот. Кошулата му сe растегна и му ги заобли рамениците. Во одразот на темното стакло таа се престори во син облак што го следи едноличното движење на автомобилот.

Беше средината на мај, но сонцето немилосрдно владееше со денот, па сега иако беше два часот по полноќ, беше запурнина од топлината што ја оддиваше земјата. Молчеа, но премногу добро се знаеја за да не ја чувствуваат тегобноста на тишината. А да беше сè како што требаше да биде, сега жолчно ќе ја анализираа вечерта што ја поминаа кај Софија, која после пет години странствување се врати и еве, ги собра нив, неколкуте другари од младоста за да го прослави својот роденден.

Да беше сè како требаше да биде, таа сега весело ќе излезеше од автомобилот и додека тој ја заклучуваше вратата, ќе дојдеше до него и миловидно ќе посегнеше да му ги погали рамениците и да си ја промушка дланката низ неговиот тил, потоа ќе ја префрлеше чантата преку рамо и пргаво ќе заштракаше со потпетиците пред него по скалите. Тој ќе одеше скала – две по неа, погледот ќе му беше уловен од благото нишање на нејзините колкови; од мазниот сјај на колената што таа ги откриваше во одењето бидејќи го подигнуваше едниот крај на долгото здолниште што, особено, го носеше на ваквите излегувања. Тогаш вознемирен од силната, неодложна потреба да ја допре, тој ќе го прескокнеше растојанието до неа и страсно ќе ѝ ја стегнеше слабината, па отклучувајќи и заклучувајќи само со едната рака, во љубовен копнеж ќе се втурнеа во претсобјето.

Наутро се будеа во мирна и длабока нежност. Тој си го слушаше рамномерниот галоп на срцето и нејзиното пеење, а таа за да се разбуди целосно, влегуваше во бањата и низ шумот на водените струи што ги интонираше тушот, потпевнуваше. Потоа, мокра, со укит од водени капки по телото, излегуваше лефтерно замотана, со мачја леснина го прескокнуваше ходникот и доаѓаше во спалната, пред огледалото. Тогаш крпата ѝ паѓаше и ја откриваше сета зрелост на нејзиното тело. Тој ја набљудуваше како ги мушнува дланките во мокрите кадрици на тилот и си ја расчешлува косата. И колку и да беа искуствени тие меки движења на нејзините лакти, секогаш ја засилуваа сладостраста на неговото срце. А таа, со лукавост својствена на женската природа на заведливоста, ќе го погледнеше сјајот во неговите очи и ќе речеше: „Стара сум, нели?! Остарев!“

„Како да не!“ ќе речеше тој и ќе ѝ пријдеше за да го бакне нејзиниот уште мокар врат.

„Види ми го стомакот, жената оттука старее.“ Си ја лизгаше раката по работ на ребрата и со иссилена загриженост погледнуваше во него, всушност, ги чекаше неговите ласки.

„Да видам! Ау! Вистина!“ тој ја прифаќаше играта. Се зачудуваше со говорот на рацете и очите. Потоа, со неприсилена нежност, ќе ја свртеше кон себе за да ја превитка во прегратка и да ѝ ги гризне набирките што ја тревожеа.

„Лицемерко“, ќе ѝ шепнеше, а таа благо ќе го оттурнеше.

Потоа го пиеа утринското кафе, и започнуваше новиот работен ден.

Но, од поодамна изворите на радоста не жожореа со усталениот наплив, а вечерва како да секнаа или само се изместија некаде во некои досега недопрени предели на сетилата, бидејќи зад рамнодушноста, како зад карпа, Јосиф го виде единственото засолниште каде можеше вечерва да ја сокрие страста што како гуштерче го полази во моментот кога ја прегрна Софија и ѝ го даде шишето „Т`га за југ“ како „добредојде во нашиот кошмар“. Потоа се јави повторно кога таа му упати невообичаено нежен поглед додека ја отпивнуваше голтката од тенкиот раб на чашата, а усните ѝ светеа посјајно од стаклото во рацете. Потоа кога со нестварна леснина му ја допре дланката додека му го подаваше чинивчето со парче од роденденската торта. И потоа, кога ја бакна во кујната додека таа го вареше кафето, а тој, дали навистина појде да донесе ново шише со вино кога во разминување ѝ го допре рамото и со момчешка небрежност ја бакна за „повторно среќен роденден“.

Сега, додека лежеше привидно опуштен, со затворени очи и втонат во перницата, умореноста не можеше да ги загрози мислите со секвенци од вечерашново доживување. Во секој кадар беше таа. Поинаква, со сочувана младешка ведрина и необична убавина. Дојде од Париз и блесна меѓу нив како хризантема меѓу џунџулиња. Небаре сите овие години што ја немаше ги преживеала само од копнежот да се сретне со сите нив, нејзините другари од генерацијата за да ги потсети на подзаборавеното време кога будни сонуваа како го уриваат и градат светот по сопствена мера.

Таму, од аголот на собата каде што седеше вечерва, поттикнат од нејзиниот изглед и нејзиното однесување што беа привид на тоа време, тој започна да ги споредува сите со неа, па и Анастасија.

И наеднаш, како во просветлување, ја виде тешката патина на стареењето. Нивните лица беа ветви, со знаците на елементарната грубост што ја нагласуваат годините, разговорите им беа еднолично изветреани бидејќи зборуваа за болести, за војни, за пари... И веќе беа нагрдени. Безживотно суви или тромави од најавената згоеност, жестоки и егоистични во одбраната на навиките, улулкани во угодноста на средновечноста, заштитени од неизвесноста, без љубопитност и желба за авантура. Да, си рече, тоа е разликата! Софија сè уште очекува изненадувања од животот, и тоа ја прави посебна.

Беше доцна. Беше запурничаво. За неполни четири часа ќе требаше да стане. Се обидуваше да заспие. Не му пречеше шумот на водата што допираше од бањата, ни тоа што Анастасија кога ќе излезе, уште долго ќе цапка во ходникот пред да легне, ни рескиот звук на автомобилите и моторите што завиваа во темницата. Тоа што му го реметеше сонот беше чувството на гревот што како `ркулец во тврда семка, му бабреше и несетно ја исцртуваше линијата по која, во пресудниот момент, ќе го располови зрното. Дали тоа зрно беше неговата совест, или само си умислуваше?!

Шумолењето на водата запре. Анастасија излезе од бањата. Обично, водата ја препородуваше, но овојпат закрепнувачката моќ на благите шурки од тушот изостанаа, таа и понатаму беше слабосилна. Но, беше разбудена и со јасен инстикт за опасноста!

Глетката што ја улови во моментот кога Јосиф мимолетно ја бакна Софија, сега пресоздадена во слика, постојано ѝ испливуваше од секаде и од сè во што ќе погледнеше: се умножуваше во огледалото, се исцртуваше на ѕидот, се одразуваше на прозорците, лебдееше во воздухот и со секое трепнување се распарчуваше и се соединуваше од сопствениот неред. Несфатливо ја срази силата на тој како честичка мал, а дрзок бакнеж што се одметна од усните на нејзиниот Јосиф и го допре вратот на Софија. Чувството на моменталната осиромашеност толку ја збуни што мораше да седне во фотелјата и со усилба да се прибере за да не покаже никому колку ја засегна несоодветното подарување на таа префинета нежност што сè до оваа вечер, беше нејзин личен имот. Беше нервозна, како животно фатено во стапица кое штотуку се соочило со циркуската публика. Го зеде пијалокот колку да ги вработи рацете, ја меткаше чашата меѓу прстите и чекаше некој да рече дека е доцна, па да си разотидат.

Сега ги исцедуваше мокрите врвови на косата, ги триеше во дланките и ја протресуваше како штотуку спасна од водена стихија. Штуркајќи се низ ходникот и кујната длабоко вдишуваше за да се смири, замислувајќи дека тој трпнее во неизвесност додека се бори со сонот за да ја пречека. Знаеше дека е на работ од креветот, легнат на грб, со рацете зафрлени под тилот и со затворени клепки, ја наслутува и ја чека. А кога ќе влезе и ќе се спружи под постелината, тој ќе почека уште некоја минута, како да е неопходно да падне прекривката врз нив и да ги поклопи како напластен снег кога паѓа од елова гранка, па бавно, низ `рскотот на душекот небаре се откорнува од невидлив оков, ќе се сврти кон неа. Тогаш неговата десна рака ќе ја побара нејзината лева дланка, а потоа ќе си ги вкрстат и преплетат прстите, па како да се единствени на светот по преживеана катаклизма, ќе започнат да ги расчистуваат недоразбирањата.

Сè што денот ќе им натрупаше: грижи, сомнежи, страв, копнежи, речено или помислено, го раскренуваа во ноќта како што се раскренува шушлав нанос по налудничава меќава. Потоа изморени и предадени еден на друг, заспиваа среќни и силни за подигање на нивното потомство.

Изутрина тој заминуваше на работа што беше неопходно за нивната економска самостојност, но не и за неговите животни соништа. Предаваше историја на уметноста во две средни училишта заради потполен фонд на часовите, а сакаше да е археолог. Таа пак, остануваше сама во нивниот малечок стан да ги подготвува јадењата што ги читаше во часописите, да ги подготвува бенкичките за нивната сè уште неродена ќерка, и да ги подготвува заостанатите испити од студиите по фармација. Ноќта ги соединуваше, изморени од обичните задачи за кои немаа рутина и од многуте планови за нивната идна среќа. Но перницата и вплетените раце на нејзиниот заоблен стомак од каде пуслираше новиот живот, беа чудото што ги ослободуваше од сиот дневен товар. И можеа сè да направат еден за друг. „Никогаш не сум бил толку среќен, Анушка, и толку силен... Имам чувство дека можам сè да направам.“ „Што сè?“- ќе го прашаше таа низ насмевка, лепејќи си го лицето на неговите гради.

„Можам солата од морето да ја одвојам и дворец да ти изградам, најубав на светот, можам планината да ја изместам за да не заобиколкуваш до нашиот дворец, можам најгрдите вештери да ги освојам со убавина за да те штитат од сè што може да те повреди...“

Многу години подоцна, една ноќ, кога Анастасија со причина ќе посака да се вгнезди во неговата прегратка и ќе посака од него да ѝ каже колку е подготвен да ја одбрани од сè што ја застрашува, таа во страв ќе ја открие далекосежната разорливост на навиките што ги обессилуваат и најтајновитите моќи на љубовното легло. Сакаше да му раскаже колку силно ја загрижува забрзаниот импулс на животот, бидејќи нивните две девојчиња имаат одредени желби за иднината. „И? Што е загрижувачко тоа?“ тој праша со зачудувачка строгост и нагло си го измести рамото што ѝ беше зглавје, па таа пропадна во целосна неудобност. „Не се снаоѓам во...“ „Тоа го знам!“ Тој мирно го прекина разговорот и си ги стави рацете под главата, па како да се искачи на планина, толку ѝ беше далечен. Таа сакаше да му ја разјасни загриженоста, затоа се подигна и се обиде повторно да го залепи својот образ на неговиот, но за прв пат ја осети рапавоста на неговата остра брада, и се тргна. Тој несфаќајќи ја нејзината тага, ќе ѝ ја открие другата страна на машката љубов: себична, бесчувствително строга и самоцелна.

Дали таа ноќ или многу порано, беше бесполезно да се анализира минатото, но вистината беше дека периницата сè почесто ја покажуваше себичната, бесчувствително строгата и самоцелна опачина на љубовта. Па тие сè почесто заспиваа секој на својата страна од неа, и со различни грижи.

Но оваа ноќ Анастасија веруваше дека имаат голема причина да ги возобноват разговорите и да раскренат многу тежина од нивните срца.

Беше уверена дека и тој ја чека, па затоа трпелво ја сушеше косата, располагаше со времето како со непобитен услов кон успехот. Влезе во спалната кога помисли дека е вистинскиот момент.

Јосиф беше на работ на кревоетот, но свртен настарана и згрчен небаре се свиткал од нагла болка. Таа постоја, премести некои ситници од натказната, го помери часовникот, се сопна од прекривката, се подзакашла, па легна на својата страна од креветот. Беше уверена дека тој не спие, па чекаше да се огласи со свртување, со тропнување или со збор. Чекаше. Долго чекаше, но Јосиф остана во истата положба. Заспан, или само целосно заклучен за разговорот што го слутеше!

Часовникот шепкаше во ноќта, авотмобилите што поминуваа одвреме – навреме го параа глувото доба, правеа минлив шум и светлосни сенки во еден агол од собата. Нервот во левото уво ѝ ѕунеше како жица од откачен далновод што ѝ го растеруваше сонот. Затоа стана. Беше, речиси, убедена дека и тој не спие, ама сепак малку расколебана, помина од неговата страна на креветот и застана блиску до него, дури и се наведна над него. Да. Тој не спиеше. Тоа го кажуваше совршената тивкост на неговото дишење. Само беше завртен со сите сетила во себеси. Навредата молскавично ја жегна некаде длабоко во градите и ги уби сите желби во неа. Таа ја зеде кошулата што беше на натказната и тивко излезе од собата. Во ходникот ги навре ракавите и само ја преклопи преку градите, премнгу ѝ трепереа рацета за да може да се закопча. Значи, тој ја оттурна од себеси зашто беше опчинет од друга жена! Од Софија, со која си ги делеа куклите и си ги препишуваа лектирите, си ги раскажуваа соништата и мечтите, Софија која доаѓаше за да ѝ се исплаче за сторените глупавштини, Софија која никогаш не се омажи зашто момчињата се плашеа од нејзината отворена, бунтовна нарав, а таа ги презираше заради нивната прилагодливост и помирливоста на духот пред општите работи на животот. Софија која се вработи во локалното радио за да ги прочита настаните на денот од нивниот град, и испрснуваше од сопственото незадоволство поради некреативноста на работата, Софија која им ги причувуваше ќерките за да отидат в театар, и Софија која едно неделно утро им се јави по телефон за да им соопшти дека е во Париз. „Конечно, морам нешто да направам од животот!“ се смееше во слушалката, а солзите ѝ се чувствуваа во гласот. Тогаш Анастасија радосно вресна за да ја сокрие зачуденоста од наумничавата вест. И не ја праша ни кога се решила да замине, ни како заминала, ни зошто ја таела намерата. Само се обиде со неприсилена убедливост да ја одоброволи: „...Се гордеам со тебе! Ти завидувам...Колку си неуморлива, Софија! Ете, сега имам свој човек во градот на светлината. Верувам дека ќе успееш, Софија... Само внимавај, мила моја... варди се да не те заведе...Ха! Што мислиш за Жан Рено...“

А сега ѝ го заведе мажот.

Им ги испретури чувствата и навиките како парченца од бескрајна сложувалка, па ноќеска можеби сe радува на заслугата и ја замислува нивната безнадежност.

А дали само Софија е виновникот?

Прашањето ја измести од вкочанетоста, ја нападна и ја примора да се прошета низ ходникот. Дали сите жени кога сe очајни сe приклонуваат кон огледалото како кон непристрасен соговорник! Анастасија сe осмотри од главата до петиците, а една солза ѝ го исполн окото, но не сe прелеа. Таа подголтна и ја почувствува како ѝ клопоти низ градите како тркало кога поминува низ каменен пат. Рамениците ѝ сe стресоа и сe понурија нанпред, краевите од кошулата ѝ сe залепија на колената, и наеднаш сè огрде на неа, и во неа. Можно ли е во еден момент да сe случи сето стареење што му припѓа на петтата деценија, свенување до непрепознавање.

„Како да не сум јас!“ Таа сомничаво прошепоти и си ги разголи градите поминувајќи со раката пеку нив, строго си ги смотреше стомакот и слабините.

Жената оттука старее! Стомакот е тежиштето на животот. Центар на универзумот. Тажно е кога не се сака сопственото тело, тогаш, несомнено, духот му се потчинил на окото. Анастасија никогаш не била престрога кон сопствениот изглед, освен оваа ноќ. И ја знаеше причината: откако излегоа од од станот на Софија нејзиниот лик благонаклоно ѝ се насмевнуваше и ја следеше како што месечината го следи патникот во проѕирната ноќ.

Софија, безгрижна и лелејава, во фустанот со отсјај на виолетов сетен, припиен на градите и разигран на колковите. Како јагула се извивше и кршкаше пред сите нив, го раздвижуваше просторот и со блескава насмевка им ги полнеше чашите. Колку беше природна во опчинувањето! Ѝ се восхитуваа и ја опсипуваа со внимание. Анастасија во недоумение се препрашуваше дали си вообразува или е верно, како што велеше баба ѝ, „болвата да ја преобразуваме во камила“. Но, несомнено, странствувањето ја изменило, па сега беше попитома и кон себеси и кон другите.

Анастасија си ја собра облеката и за да се прибере од занесеноста, се облече и излезе на балконот. Воздухот беше подеднакво запурничав како и внатре, само со мирис на гнилеж што доаѓаше од реката.

Таа седна на столот плетен од бамбусови прачки и се загледа некаде далеку во темнината, помеѓу небото и земјата. Таму, во измаглицата под ѕвездите се планините и кога би можела, би заминала таму. Сама, без никој свој. Децата ѝ заминаа по патот на своите соништа и иако беше прерано да се наслутува нивната иднина, бидејќи само што ги започнаа студиите, во дното на срцето таа претчувствуваше дека од тој ден кога ги испрати на аеродромот, тие станаа гости во својата куќа, а таа ќе ги подреди и празниците и мислите со нивните пречекувања и испраќања. И не се обидуваше да ги обврзува со изнудени ветувања. Ене, собата им е празна, а таа велгува во неа само за да го вдиши нивниот мирис, да ги наслушне нивните гласови, смеата што останала со разговорите и да ги опипа дребулиите што ги оставиле. Потоа седна пред компјутерот и напиша, овој пат само на Сара. „Дете мое, не грижи се што ти пишувам во ниедно време. Знам дека ќе погледнеш во временските одреденици... Добро сум, само имам желба со некого да позборувам, бидејќи откако замина и ти, светот малку ми се испреврте. Верувам дека тоа е минливо случување кај жените кога се соочуваат со зрелоста на петтата деценија. Кога сериозно го составувме минатото и сегашноста, направеното и испуштеното, можното и неможното. И се осудуваме или се оправдуваме, бидејќи иднината сè појасно ја гледаме....Се сеќаваш ли на еден мој расказ кога велам дека не го сакам август, бидејќи премногу е стерилен, ништо не се раѓа во август, а сè што се родило веќе пораснало и созрева, сè што се започнало веќе се сработило...дека август е бесчуствителен...Така некако, нели?... Сега сме почетокот на летото, но во мене како да е август. Ти да си тука, ќе ми речеш: „Нема причина да е така, ајде да излеземе...“ Потоа ќе се „промуваме“ по книжарниците... Еј, ја прочитав „Читачот“. Побарај ја, задолжително! А сега, силна прегратка!.. Заборавив! Размислувам за темелна промена на животот, но дали можам да бидам толку смела...Засега нека е тајна.“

Застана со пишувањето, го прочита писмото и откако ги избриша крајните два реда го испрати. Веќе неколку дена го пречекори ветувањето дека ќе си пишуваат секоја недела. Сега се сеќаваше на секој детал од ниниот разговор: „Нека тоа биде наш семеен дневник“, рече Неда. Беше весела и полетна, ја подготвуваше сестра си да замине со неа во Америка. Таа веќе една година таму е на студии. Беше дојдена, дома да го помине летото, а потоа заедно да отпатуваат бидејќи и Сара ја доби истата стипендија. О колкава радост беше тоа! Скокаа и врескаа нејзините девојчиња пред камерите на компјутерите и во телефоните, едната таму а другата овде. Анастасија се радуваше, но во еден момент и се растажи, па го побара Јосиф, а тој ја прекори: „Колку си себична!“ рече и излезе од собата. Потоа заврши и летниот семестар и девојчињата беа заедно. Читаа исти книги, излегуваа заедно, летуваа во Охрид, и се подготвуваа за престојната студијска година. Допишувањето како обврска беше идеја на Неда: „Сите писма што ќе си ги пишуваме, ќе ги собираме. Еден ден можеби ќе направиме нешто со нив, а ти, мамо, треба повторно да продолжиш да пишуваш. Зошто мислиш дека тоа било само „младешки занес“...Што мислите за еден наслов „Анастасија и ќерките“ или „Ќерките на Анастасија“, ха! Ама, задолжително ќе ни пишуваш, една недела на едната, па идната недела на другата. Договорено?“ „Договорено!“ се согласи таа. Присилната насмевка ја прикриваше расчувствуваноста пред патувањето. Сакаше да ги гушка и да им угодува, но се плашеше од солзите што со денови ѝ се навираа во градите и секој момент можеа да ја поплават. Вечерта кога со Јосиф се вратија од аеродромот, сè што сакаше беше да се спушти во неговата преградката и низ рамномерното тупкање на неговото срце да го слуша неговиот уверлив глас како ѝ одговара на сите нејзини прашања и полека, полека ја успокојува за да втоне во окрепнувачки сон.

„Што мислиш, ќе се вратат, нели?“ го праша со трепет.

Тој ѝ ги обгрна рамениците, ѝ ги вклешти стапалата со неговите стапала, а раката му се мушна во нејзината пазува.

„Ама си студена!.. А зошто би се вратиле овде, ако таму имаат повеќе од овде?“

Таа се измушка и нагло ѝ пристуде.

„Бидејќи тука припаѓаат!“ му рече строго.

„Сакаш да разговараме, или да се расправаме?“ раката му стана претешка. Таа издиши длабоко и тој си ја тргна.

„Дури утревечер ќе ни се јават.“

Тој не рече ништо. Се сврте на другата страна и заспа како под дејство на магија. Таа ноќта ја помина во полусон, со сеќавања што се преклопуваа едни во други како листање на семеен албум. И веќе никому не му зборуваше за својата загриженост. Одеше на работа, дозволуваше Јосиф да ја прегрнува, не се противеше на ништо и не размислуваше за опасностите што можеби им се закануваа на нејзините девојчиња, само за да не ги предизвика неволјите. Потоа ѝ се јави Сара, со убедлива радост рече дека сè ѝ е убаво.

„И безбедно?“ ја праша таа.

„Мамо,побезбедно отколку што е таму!“

„Ама не сте заедно!“

„Мамо, зошто ја гледаш темната страна на состојбата?“

Потоа се јави и Неда. Го повторија истиот разговор.

„Ама не сте заедно, мило мое..“

„Ах, мамо, па тоа и не е толко далеку...За викендите ќе се посетуваме. Постојано се слушаме.“

„Да, така е. Само, те молам, ти прва посети ја, имаш поголемо искуство.“

Потоа помина првиот семестар. Марија ги положи првите колоквиуми, Божик го празнуваа заедно. И го исполнуваа ветувањето: секоја недела си пишуваа по неколку реда. Писмата ги чуваа во своите компјутери под единствен наслов: “Мама и ние двете“

Заминувањето на ќерките Јосиф го доживеа како природен пат во нивното школување и со никакво чувство не покажа дека му недостигаат. Во срцето на Анастасија се создаде презир кон таквото однесување.

„Како да не се твои“, му рече еднаш, додека таа подготвуваше пита со јаболка, а тој шушкаше со весникот, бесцелно превртувајќи ги страниците.

„„А чии се! Те молам, кажи ми?“

„Мои се!“ му одговори со дрскост на дрскоста, па ја вклучи рерната и отиде да си ги измие рацете. Никогаш не наоѓаше задоволство во подготвувањето на јадањета, а сега сметаше дека е бесмислено да се губат часови во миење, сецкање, рендање, варење зеленчуци и овошје, а потоа стружење тенџериња и плакнење чинии и тоа само за него, кој ја фрлаше храната в уста како во мелница. И во ниеден миг, во тој уништувачки процес на подготвената уметност, ставена во чинијата пред него, не најде пригоден збор за да ја пофали креативноста. Спротивно, секогаш имаше забелешки дека нешто му недостига или премногу му е на ручекот: малку повеќе сол, малку помалку зејтин, зрната на биберот да биле сомелени, или премногу е жешко, па се губел вкусот... Некогаш таа му угодуваше, ах, колку се трудше да ја погоди мерата на солта, на шеќерот, на биберот. Му угодуваше со изборот на кошулите што требаа да бидат со меки, многу меки памучни јаки. Му угодуваше со вообичаена љубезност на невообичаено преката нарав кога ќе дојдеше од археолошките локалитети ограбени од дивите копачи... И најнакрај, му угодуваше во креветот каде посакуваше да е љубоморно страствена од љубов кон него.

А таа доброволно го впиваше незадоволството. Безволно а свесно, како што сунгерот оставен во преполн длабок сад ја впива водата до последната капка што може да ја прими неговото тело, а потоа тоне кон дното. Но таа штом ќе почувствуваше дека е пресита и дека потонувањето ѝ е неминовност, наеднаш вродената волја за преживување силно ќе ја кренеше од летаргичноста. Тогаш ќе ѝ се разбудеа мечтите како единственото оружје и орудие што ја водат низ животот и ѝ го вардат разумот, па таа во нагла раздвиженост си ги престројуваше навиките со згуснување на нивните интервали за да ѝ остане време за сè што тлеело затрупано во неа. А кога сè ќе дојдеше до сопствениот крај и кога новиот ден ќе воспоставеше ред, таа му се враќаше на цртањето како на исцелително бдеење. Цртањто беше нејзината потреба и вообразба. Само на уметноста човекот може на отмен и неприсилен начин да си ја довери душата.

Го исклучи компјутерот. Од подотворената фиока извлече еден бел лист. Потоа долго, со израз на страдалник, ја набљудуваше хартијата. Сакаше да ја изрази оваа голема тага, со неодредена причина. Излезе на балконот и седна на столицата со широка и заоблена облигалка. Листот ѝ беше в рака. Потребата да се нацрта нешто беше силна и изразителна во неа и таа отиде во дневната соба, од маста зеде молив и весник што го стави како подлога на белиот лист, го загриза моливот, па целата се собра на столицата и се втиши за да си ги прислушне размирените чувства. И раката сама, со еден потег на моливот, заобли една солза. Потоа долго, долго ја сенчаше, одвреме-навреме се загледуваше во ѕвездите и си ги поткаснуваше усните додека се трудеше да го одрази сјајот на капката. Го нацрта долниот раб на окото со трепките и осенча блага овенатост на образот. Беше задоволна, и секое дополнително гибнување би било нагрдување на цртежот. Ноќното темнило несетно се претворуваше во синило. Во воздухот се чувствуваше мирисот на наросувањето на земјата. Задушливоста попушташе кога појде на спиење.

Јосиф беше свртен на страна и не `рчеше. Таа се прилепи на работ на креветот. Додека заспиваше, врапците и градот оживуваа. Заспиваше со чувство дека просторот меѓу нив двајцата е непрегледно голем и непремостлив.

На кревкиот сон и сенката му пречи. Ја разбуди неговото присуство што го почувствува кога се наведна над неа за да ѝ го допре рамото, а истовремено низ прозорецот блесна силна, радосна светлина.

„Добро утро. Направив кафе, “ рече тој.

„Добро утро“, прошепоти таа и си ги истегна стапалта за да се ослободи од вкочанетоста. Сакам ли кафе, помиси. „Да!“ рече. Тој се сврте и излезе од собата.

Дали бесчуствителниот разговор навестуваше нешто! Дали тоа е однесување кога љубовните страдања проникнуваат во срцето и умот. Дали треба да го испие утринското кафе со него, нејзиниот маж, кој пред неколку часа миловидно ѝ се насмевнуваше и кришум бакна друга жена.

Сепак, и краткиот сон беше ѝ ја вратил животната сила и таа отсечно се дигна од креветот и појде во бањата.

Во дневната влезе со брзи и строги движења. Превласта над чувствата е нејзината доблест што ја прави поинаква од другите. Софија отсекогаш ѝ се восхитувала: „Како можеш! Да не те познавам, ќе си речам дека ти е сеедно!“

Никогаш не ѝ беше сеедно, но знаеше да владее со себе си.

И сега безизразно седна на фотелјата спроти него и ги пружи рацете за да го прифати филџанот, па питомо му се насмевна и рече:

„Ноќеска“, па зстана и одмавна со раката, во знак на неважност.

„Што ноќеска? “се штрекна тој.

„Не спиев“, со мирна љубезност му одговори. Беше задоволна што тој не ја наслутуваше насоката на разговорот.

Тој шумно издиши, од претпазливата внимателност беше го сопрел и дишењето.

„Да, гледам, си цртала“, со погледот покажа на цретжот.

„А, да. Цртежот“, таа отпи голтка од кафето, па мимолетно погледна кон балконот. Молчеа, а тишината ги нагласуваше сите движења на нивните тела. Тогаш таа продолжи. „Ти спиеше“, рече.

„Бев уморен“, се поднакашла. Можеби од врелата голтка или од неизвесноста, но таа се насмевна и помисли: кутар, веќе е во стапица.

„Мора да си сонувал нешто...“, намерно застана.

„Зошто? Што?“ веќе чувствуваше тегобност.

„Беше препотен... И крцкаше со забите“, му одговори и го задржа изразот на неприсилно спокојство.

Тој, ослободен од товарот на сомнежот, со леснина ги размрда рамениците како птица устремена кон летнување, целиот филџан го прибра во разлестата дланка, па откако ја испи последната голтка, пред да прозбори, исчезна во молк на племенски мудрец.

„Беше запурничаво. Останавме предолго... Многу изедов... А се одвикнавме на такви дружења, нели?“

„Да“, се согласи таа.

Го вртеше филџанот во раката правејќи шари со талогот. Смислено се играше со неизвесноста на разговорот. Ѝ годеше колку и кафето.

„А што ќе правиш денеска?“ го праша колку да скршне од навестената насока на разгворот.

„Имам работа на локалитетот, ќе дојде екипа да снимаат“, одоговри пребргу . „Зошто?“ ја праша со жестина.

„Па! Сакав да ја поканам Софиј!“ гласот ѝ беше тивок, со рафинираност на проповедник, а зборовите како пораки секој за себе, се задржуваа во воздухот помеѓу нив. Таа го остави филџанот и стреловито го погледна, но погледите им се разминаа. Тој нагло стана од фотелјата и со крупни чекори се упати во кујната. Потоа се слушна отворањето на фрижидерот и неговиот глас.

„Па, добро. Јас нема да ви пречам!“

„Секако“, се согласи таа.

И двајцата беа свесни дека разговорот беше лицемерна игра.





Глава II


„Меѓу сите промени кои се случуваат во светот,

ниту една не е поважна од онаа што се случува во

нашите личн животи...“

Ентони Гиденс





Лесен провев на невообичаена возбуда ја обзеде Софија, не толку од бакнежот колку од ненадејниот допир на Јосифовиот рапав образ што го почувствува на своето лице. Беше затечена, беше фатена во збрката на чувствата што ја предизвика моќта на тој допир. А можеби заради запурничавоста што ја истураа и небото и земјата, а во тој момнет започна да се раскренува како пареа од отклопен сад. Исчезна и потта од нејзините слабини, фустанот ѝ се залелуја како поземен од ветер, а таа зачекори со танцова грациозност. Софија, што ти се случува, се праша себеси? Одговорот што истовремено расцуте и зазреа, го стресе од себеси како овошка кога се ослободува од предвреме узреаниот плод бидејќи е црвлив. Таа го знаеше тоа! По пет години странствување, се врати дома меѓу своите пријатели од детството и генерацијата. Додека беше таму целосно си ја замислуваше оваа вечер и ја посакуваше како што се посакува пеперутка на дланка.

Еве ги сега, тие и таа! Тие кои во сè беа подобри од неа, а нејзе секогаш ѝ недостигаше една оцена, па да е како нив. Тие секогаш на летувања, а таа кај баба ѝ, тие во нови чевли на игранка, таа во убаво бојосани и светнати... Еве ги сега, тие и таа! Тие помирени со животот таков каков што е, со траги од длабока осаменост и со несовладливи искушенија во себеси.

„Драга моја Анастасија, не ми е жал!“ прошепоти додека стоеше пред огледалото и си го откопчуваше градникот, а градите како две бели птици вознемирени среде сон, тромаво се размрдаа и се наместија поудобно.

„Драга моја Анастасија, не ми е жал!“ повтори и задоволна од глетката си се насмевна. Немаше желба да ја раскренува масaта. Некогаш и нередот е во совршена хармонија со нашето расположение. Само ги истури преполнетите пепелници и ширум ја отвори вратата на балконот. Постоја за да почувствува провев, но никаде ништо не жугнуваше. Тогаш влезе во бањата. Млаките шурки вода што галовно ѝ се лизгаа низ плеќите, ги почувствува како раце на маж и дланката повротно ѝ застана на местото каде Јосиф ја бакна, на нежниот превој на вратот, под увото. Само си вообразуваш, Софија! Си рече и ја пушти водата посилно да ѝ го мазни телото. Кога излезе, во собата веќе се чувствуваше свежиот омај на утрото. Се преоблече и се нурна во креветот. Спиеше како давеник исфрлен на пуст брег, каде нема никој никаде и каде сонцето е единствен очевидец кое беспомошно се жесточи од зенитот.

Ја разбуди ѕвонењето на телефонот. Од бунилноста и од наглото станување и се сврте таванот. Ѝ требаше време за да сфати каде е и кое време е! Најпрвин ја стресе помислата дека задоцнила за на работа и дека повторно ѝ престои вратоломно прескокнување на мебелот, книгите и облеката низ гарсоњерата, потоа трчање пред лифтот, бидејќи тој и таа се познаници од соседството кои се сретнуваат на разминување, а потоа следи влетувањето во метрото – непроветрено и реаво како прегратка на алкохоличар. Но, силната светлина и нераскренатата, преширока маса за собата во Париз, ја успокоија.

Тогаш побрза да ја зграби слушалката, но беше доцна. Почека, но ѕвонењето не се повтори. Го зеде мобилниот, но тој беше испразнет. Не е важно, си помисли. Ако некому му требам повторно ќе ѕвони, си рече. Беше решена тојд ден да не излегува. Сакаше спокојно да се дорасонува, да раскрене сè на своето место и да ленствува со „Госпоѓа Деловоеј“. „Не треба ништо да се избрзува, тогаш сметките не се поклопуваат“, беше мудроста на татко ѝ, кој самиот, освен во сметководителсетво, во ништо друго не си ги почитуваше советите. Кој знае колку се запуштени нивните гробови, си помисли и појде да го вклучи телевизорот, па се премисли. Зошто? За да ги слуша неволјите на државата? И условите што ѝ ги поставуваат за влез во Европската унија. Како мајка ѝ кога ѝ го даваше рибиното масло: „Сакаш да те водиме во циркус? Тогаш, ајде, испиј го ова!“ застануваше пред неа со преполнета лажица, со боја на растопена месечина и мирис на мртва риба. „Ајде, испиј го, па ќе одеме во театар“ или „Ајде, проголтај го наеднаш. Мораш!“

Се сеќаваше дека уцената ѝ беше поблуткава од блуткавоста на маслото. Сега, додека ги редеше измиените чаши, кој знае зошто се сети на оваа родителска свирепост со беспоговорно оправдување, но сепак, со нечесна изведба.

„Некогаш колку и да се невидливи и колку да мислиме дека ги нема, сличностите постојат и само нашата потсвест ги забележува.“ Тоа Софија го запиша во бележникот, а потоа запиша: „Европа е голем, голем циркус со прекрасно шарен рингишпил, ќе го испиеме ли рибиното масло, мој народе?“

Потоа се штуркаше низ собите, ги загледуваше дребулиите во витрината и на полиците, ги помераше и им ја бришеше правта. Излезе на балконот и со еден стар, скршен нож што го чуваше забоден во скаменетата земја во саксијата, ја раскопа земјата, ја прочисти, па отиде во собата и го донесе семето што го купи во една цвеќарница во Париз. Еднаш Стефан ѝ подари необичен букдет од суви цвеќиња на чии гранчиња висеа бели како од восочна хартија изрежани крукчиња што нечија вешта рака прекрасно ги изаранжирала. Таа им се воодушеви: „ Како парички се!“ дури подвресна од радост додека сомничаво ги пипкаше за да се увери дека не се вештачки, а тој рече: „Така и се викаат, „папска монета“. „Навистина?! Човек да му позавиди на папата!.. А што е поводот за да ми подариш букет од папски монети!“ Стефан беше маѓепсник за весели изненадувања. „Па! Денот на Француската револуција!... Баба ми го почитува овој ден!“ „Баба ти? Од каде баш Денот на Француската револуција?“ таа го вртеше букетот со „паричките“. „Е, тоа е долга приказна... Мојот прадедо, всушност, таткото на баба ми... е од Џибути. А Џибути била француска колонија, знаеш?!. Е... Во некоја меанска расправија што ќе завршела трагично, француски војник му го спасил животот на тој мој прадедо...“ објаснуваше мафтајќи со рацете. „Значи, на татко ѝ на баба ми... И во чест на спасителот прабаба ми се досетила да му изрази благодарност на целиот француски род со тоа што на Денот на Француската револуција омесила празничен колач и го однела в црква... Бидејќи да било поинаку, прабаба ми би останала вдовица со седум мрсулави деца, а тогаш кој знае каква би била мојата семејна историја!“ тој беше ги собрал рамениците кака израз на сеопштата немоќ пред судбинското случување, а таа гласно ја искажуваше зачуденоста. „Боже, Стефан, па ти имаш приказна за цел роман...за сага!“ Тој задоволен од ласките, гласно се смееше замавнувајќи со главата за да ја растера косата од челото: „А сега да го слушнеш најнеобичното во приказната! Баба ми на Денот на француската револуција секогаш, како што правела и мајка ѝ, месеше колач за во црква... Тоа беше многу, многу убав колач, украсен со фигурички, со листенца и цвеќенца, со школкички, и сето тоа таа го правеше од тестото... Уметност, Софија, очи да не одвоиш од него!.. Го правеше ден однапред за да можеше рано изутрина да го однесе в црква... И, тука е драмата! Јас секогаш ѝ крадев од колачот! Едноставно, раката сама ми идеше! Никогаш не можев да чекам како моите браќа, таа да го донесе од црквата и да ни раздели по парченце. И така беше секоја година! Од малечок... А кога и таа дозна за мене, знаеш како го протолкува тоа? Рече: „Знаев дека нешто ќе ти се случи, нешто опако, па не залудно, од сите вас, само ти јадеше од колачот пред да го однесам в црква!“ Потоа со лицето ја изрази едноставноста на одговорот и низ гласна смеа рече: „Ете, баба ми ми објасни зошто сум поинаков од браќа ми, зошто сум геј...“

Таа подеднакво се смееше со него! Тој ѝ беше искрен пријател, а пријателите се прифаќаат со сета нивна природа.

Сега, додека ги садеше семчињата на папската монета, не можеше да не се сети на неговата приказна, но и на нејзиното продолжение бидејќи несреќата не беше во неговата „опакост„ туку во болеста од која побегнал од дома, а таа го пречекала тука, во Париз. Да не е предоцна што сега ги садам, си помисли, а гласно рече: „Ако не се обидaм веќе им е пресудено.“ Потоа донесе вода во ѓезвето за кафе бидејќи тоа ѝ беше на дофат и откако ja истури во саксијата, го извлече дрвеното троножно столче од под масичката и седна. „Госпоѓа Деловеј“ ја чекаше оставена на столицата меѓу саксиите. Пред да ја отвори книгата, помисли на Стефан кој дојде да ја испрати и ѝ рече: „Ако не се вратиш јас ќе дојдам по тебе“. Таа му се насмевнна подавајќи му го куферот и сè што му рече беше: „Мил мој, Стефан!“ Што ли работи сега, се прашуваше? Можеби веќе ѝ пишал, но вечерва немаше желба да го отвора компјуерот.

Дневната светлина неколкупати го смени аголот на осветлувањето и засенчувањето на собата кога Софија ја остави книгата, бидејќи почувствува здрвеност во колената и глад во желудникот. Во кујната на мастата имаше неколку патлиџани. Зеде еден, го изми и го расече на тенки парченца, го посоли и си пресече од лебот. Беше прекрасно јадење. Мирисот на свеж патлиџан секогаш ја враќаше дома и во детството, а мирисот на печени пиперки ја поврзуваа со есента во Македонија.

Телефонот звонеше, па престана. Таа стигна до него дури на второто огласување.

„Ало!“ и веднаш го препозна мекиот, а длабок глас на Јосиф.

„Добар ден“, рече тој. „Каде си?“

„Дома“, му одговори.

„А јас ѕвонев, и ѕвонев...Те барав за да те повдам со мене во праисторијата!“

„Спиев“, рече со чувство на вина.

„Ах, многу пропушти“, рече тој. „Сакав да ти го покажам локалитетот. Но, се надевам дека ќе имаме и друга прилика“.

„Секако“, рече таа.

„А, утре?“ праша тој. „Ама рано, многу рано... Сакам да ти го покажам изгревот на сонцето. Ќе направиме неколку фотографии, и – ќе имаме прекрасна репортажа.“

„Не се сомневам“, рече таа и замолча. Молчеше и тој. „А, да ми се јавиш подоцна, па ќе видам дали ќе можам? Договорено?“ праша таа.

„Договорено“, се согласи тој, но не ја спушти слушалката.

„Како е Анастасија ?“ праша таа, колку да ја прекине тишината.

„Добро е!“ одговори тој низ воздишка, па повторно тишината ги испразни слушалките. „Што работиш сега?“

„Ќе излегувам. Имам работа!“ таа одговори брзо и уверливо за да ја одбегне намерата што ќе следеше по прашањето.

„Да појасниме“, рече тој, „ако се решиш да одеме, ќе треба да појдеме многу рано... Во четири и половина. Ќе можеш?“

„Ќе можам. И тоа со песна“, рече таа и се насмевна.

„Прекрасна си... Мислам... прекрасно... Малкумина си остануваат доследни на желбата кога треба да станат толку рано, со единствена причина: да го набеудуваат сонцето од некоја карпа.“ Таа не рече ништо, а тој заради уверливост повтори уште енаш, а потоа ѝ посака пријатна вечер.

Во моментот кога ја спушти слушалката, ја обзеде чувство на измамничка: зошто не праша дали и Анастасија ќе дојде со нив? Зошто длабоко во себеси посакуваше да бидат само тие двајцата?

Никаде не отиде, само ја провери поштата од компјутерот и откако го прочита посмото од Стефан кратко му одговори: „Мил Стефан, браво! Колку храбро! Се гордеам со тебе! Ете примр дека и болеста може да се претвори во добродетелство! Кога ќе се вратам во Париз ќе ми ја пуштиш касетата и ќе ти ги кажам сите мои забелешки. Верувам дека тоа било добра емисија, па ти имаш вродено чувство за умереност. Малкумина можат да го сторат тоа што ти си го сторил. Те гушкам, поздрав.“

Беше темница кога го вклучи светлото и телевизорот. На програмата идеше репортажа со предупредувачки текст: што ќе се случи ако продолжиме да ја ограбуваме планетата, па се редеа слики на распарчани глечери, на излиени реки, на надојдени мориња... Потоа следуваа „вести од земјата“ и спикерот ги пренесуваше незадоволствата: на сточарите, на тутунарите, на образованието, на детските градинки... на сè што е живо во земјата. „Блазе си им“, рече „барем имаат кому да му се обратат. Јас и тоа го немам!“

Тогаш го зеде телефонот в скут и го сврте бројот на Анастасија . Не размислуваше, тоа го направи како по нечија наредба. „Ало!“ го слушна мекиот кадифен алт на својата другарка и во истиот момент ѝ оживеа една слика од детството: на бината околу елката Анастасија танцува и пее за убавините што ги носат четирите годишни времиња. Прекрасно облечена, во фустанче со розови тантели и набори од син тул. Таа ја претставува Новата Година, а Софија е нагрдена, со брчки и во ветов долг фустан, бидејќи е Старата Година што треба да си замине од сцената. Колку глупава претстава, помисли и сега, а камоли тогаш кога имаше осум или девет години.

„Анастасија, здраво!“ Софија ги прекина оживеаните мисли од детството.

„Еј, тоа си ти, здраво! Мислев да ти се јавам, но...ете!“ беше прекумерно срдечна или Софија само си умислуваше, но Анастасија продолжуваше: „Сакав да те поканам на кафе. Пааа, може и сега! Ајде, дојди!“ беше настојчива. „Ајде, имам многу да ти раскажувам, а верувам и ти!“

„Да, но сега не ќе можам“, Софија зборуваше со радосна леснина на душата бидејќи се почувствува ослободена од сомнежот. Значи не забележала ништо, или пак со небрежниот разговор ја сокрива навредата. Потоа претпазливо рече: „Што мислиш да појдеме на локалитетот. Сакам да видам како работата археолозите?“

„Археологија? Јас би сакала нешто посовремено, па потоа археологијата. Нели е подобро да излеземе некаде на кафе, како во „добрите стари времиња“ и на наш начин да го поминеме денот.“

„Да, да!“ Софија беше во жижната радост. Значи ништо не е поматено, се разреши сомнежот. Веќе не слушаше што ѝ зборуваше Анастасија, ја стегаше слушалката во раката, се шеткаше ту таму -ту ваму, климнуваше со главата небаре Анастасије е пред неа, потврдуваше гласно и уште погласно се смееше, само за да ја изрази непосредноста на однесувањето. Сега беше целосно уверена дека само си умислувала. „Како што месечината си умислува дека е посјајна од сонцето“, би кажала баба ѝ. Споменот на баба ѝ ја потсети на обврските кон семејството.

Требаше да им се јави на роднините, а со јавувањата следеа поканите за посети и пречеци што ѝ беа нелагодливи и оптоварени со мачни, зазирливи прашања на кои беше принудена да одговара. Знаеше дека зад сјајот на гостољубивата насмевка и преполнетите маси, се криеја љубопитството и љубомората што ги предизвикуваше нејзиниот самостоен живот што беше далеку од нивните погледи. Затоа им се јавуваше кога ќе имаше време и сили да ги поднесе сите прашања за животот таму, за платите, за осигурувањата, за храната, за политиката и состојбите во светот, таму и овде. Потоа, откако ќе се послужеа слатките што беа знак дека е воспоставена непосредноста во роднинското однесување, тие стануваа уште пожестоки во испрашувањата, па следуваа: плановите, иднината, семејство... маж... деца... и, неодминливата забелешка дека времето лета... И, тие беа зачудувачки загрижени, а таа зачудувачки рамнодушна. Потоа се поздравуваа и ја испраќаа со изнудени ветувања и пресретливи пораки. Всушност, таа си ги сакаше роднините и чувството на нелагодноста бргу исчезнуваше штом ќе завршеа посетите. А можеше сè да биде поубаво и поедноставно, ако брат ѝ ја познаваше како што си умислуваше и да ја сфатеше нејзината желба ако му кажеше дека само сака да дојде дома, во татковата куќа и само сама да поседи во собата на горниот кат каде сè уште живеат предметите од нивното детство. О колку копнееше по допирот на старата маса од црешово дрво, по милјенцата што мајка ѝ ги плетеше, по допирот на радиото и креденецот со заоблено стакло на едната страна.

Поминаа пет години од нивната последна средба, но во животот на брат ѝ ништо не беше изменето. Вечерта, кога отиде, додека седеше со него и неговото семејство, имаше впечаток дека и прасешкото во истата овална чинија си останало исто од нивното претходно видување. Дури тој ја носеше истата карирана кошула, а снаата истата блуза со тигреста шара. Само Соња беше изменета. Беше преобразена од девојче во востинска девојка. Влезе да се поздрави, се избакнаа и замина.

„Соњичке! Ти си?“ Софија кликна со искрена радост.

„Да, тетичке!“ девојката со вродена отменост ги рашири рацете и нежно се прегрна со тетка си.

„Иста е како тебе“, рече брат ѝ, а снаата само ги преклопи клепките. Се гледаше дека споредбата не е момнетална забелешка и дека не ѝ е по волја.

„Поласкана сум“, рече Софија, внимателно загледувајќи ја небаре сличноста е од животна важниост.

„Но, како јас што гледам насмевката е на мајка ти... Е, таа необична комбинација те прави да си своја, и затоа ти си прекрасна!“ потоа галовно ѝ се насмевна, и бунтот во очите на снаата исчезна. Каква занесеност, си помисли, па се воодушеви од себеси што умешно и навремено си ја спаси и онака кревката наклонетост на снаата. Споредувањата на децата со роднините и родителите одсекогаш ја жесточеа и ги сметаше за примитивна забава на узурните тетки и стрини. Сега беше ја прифатила играта само толку колку да ја покаже љубезноста и да го запре воздржаниот бес на мајката.

Не беше многу доцна кога пристигна дома, но се врати со чувство на неодредено незадоволство и вознемиреност. Протраќано време, си помисли додека си го плакнеше лицето на кое имаше траги од избришаната шминка. Можеби од напрегнатоста бидејќи цела вречер се обидуваше со пробрани зборови и со насмевка да го усогласи бучното красноречие на едниот со подмолната молчаливост на другиот. Тие подеднакво беа настрвени со нечовечност и без љубов еден кон друг, како и пред пет години „Брак на лицемерно тиранство“, рече наглас додека си ја тупкаше фротирката по мокриот врат и градите. Но, зошто таа си ја премеруваше љубезноста со нивниот траен гнев! Зошто дома се врати безволна за работа и со озлобени чувства, па остана во долг немир да се прполка низ собите, како ноќна пеперуга да се лепи од прозорецот на прозорецот.

Се нурна во фотелјата и го вклучи телевизорот. Сакаше да ја разбие тишината, а на екранот се испишуваше: „Белешките за еден скандал“, филм што го гледала, но вечерва се подготви повторно да ѝ се воодушевува и да љубомори на сложеноста на приказната. „Талент и професионалност“, рече Стефан кога еднаш зазборуваа за овој филм. Тој сакаше да се израува зналечки, а таа го слушаше внимателно.

„Врвното актерство на Кејт Бланшет ја прави сложена структурата на целиот филм. Инаку не би бил...“

„Прво е приказната, па потоа ролјата. Ајде, речи ми, што би одиграла таа ако немаше толку вешто преплетени приказни?“ го прашуваше, а тој ѝ противречеше со свртување на главата.

Сега, додека се местеше во фотелјата и го чекаше започнувањето на филмот не можеше, а да не се сети на овој разговор, но и на помислата колку е присутен Стефан во нејзиниот живот... Потоа на екрнот се појави Кејт Бланшет, со издолженото лице и малку насолзените очи, со долгиот врат и вретенестата става беше оживеан лик од делата на Модилјани; но, беше инзвонредна.

Само на убавите дела можеме да им се навратиме без чувство на изгубено време и наново да ги откриваме.

Но кога се знае крајот на приказната изостанува возбудта. Софија се опушти и полека, полека потона во дремлива будност, само одвреме-навреме ги подотвораше очите и низ трепките како преку пајажина ѝ се замрежуваше глетката. Потоа заспа.

Ја разбуди силното, реско ѕвонење на вратата. Во момнетот не можеше да сфати каде е и што се случува. Телевизорот „снежеше“ пред неа, а ѕвоното продолжуваше со истата јачина на рескоста. Софија, очајна си, се прекори и поита кон вратата.

„Кој е?“ праша и во моментот, кога го сврте клучот во бравата и ја подотвори вратата, зачуденоста ја израи со остар шепот и со подигање на веѓите: „Јосифе? Што бараш?“

„Тебе. Подготвена си, нели? Како што се договоривме“, рече тој и се мушна поkрај неа.

„Подготвена? За каде?“ беше зачудена и сонлива. Тупкаше пред него и го голташе прозевањето од што очите ѝ се насолзуваа. Тој се насмевна на нејзината внимателност и осилен од неодредено мил порив, ѝ го допре рамото. „Аха! Како безнадежен самец, спиеш пред телевизорот! Од умор или од здодевност, сè едно е! Не ми се оправдувај! Ајде, одиме!“

„Каде? Ама, каде?“ препрашуваше таа.

„Таму! Да го пречекаме сонцето на локалитетот“, рече и се сврте наоколу. „Ти оставив порака“, со поглед го покажа телефонот. „Не ја слушна?!“

Таа го проследи неговото движење, се сврте и го притисна копчето на телефонскиот апарат: „Софија, како што се договоривме, ти се јавувам повторно. Утре ќе дојдам по тебе. Ако не можеш, јави ми се...“ Јосиф си ги ислслуша гласот и во неотстапноста на намерата, ја подигна едната веѓа „Ете, и бидејќи ти не се јави, јас сметам дека поканата е прифатена!. Ајде, ти давам десет минути и ни минута повеќе! Каде ти е авантуристичкиот дух од малдоста?“ рече со чудење.

„Не, не сум ја слушнала. Не знаев“, Софија се обидуваше да се одбрани, а веќе иташе низ собата, се препнуваше од столиците, ги трескаше вратите, претрчуваше од бањата со навеоденето лице и со недозакопчана кошула, и на крајпт рече: „Еве, сум! Подготвена за пречекот на сонцето!“

„Да не задоцниме! Тоа никого не чека!“ тој рече и го исклучи телевизорот. „Ајде, јас излегувам.“

Таа сe разврте наоколу за да повери дали сè е исклучено и затворено, па откако ја заклучи вратата сe стрча по скалите. Тој беше излегол од зградата, таа како да излета од таjно засолниште, му сe придружи. Беше весела и полетна.

„Уф!“ рече. „Одамна не сум се чувствувала вака...“ и влета на седиштето. Тој ја затвори вратата и премина од другата страна. Седна зад воланот.

Излегуваа од градот кога таа праша: „Анастасија?“

Тој само скимна со рамениците. Долго време тоа беше сè што си рекоа. Таа го подотвори прозорецот и утринската свежина на летото ја заплисна со броскаво студенило. Птиците се вознемируваа од бучавата на џипот и во јата првкаа од гранките. Сонцето сè уште не беше излезено, па просторот пред нив беше во магливо испарение со млечна белина што се креваше од оросените ливади како од пена на зовриено млеко, а од работ на палнината како од котел се прелеваа белите мугри и се разлеваа преку полето, преку куќите и тополите, преку реката, преку патот и до самите нив.

„Жива си!“, рече Јосиф, само за да ја разбие молчаливоста.

„Најжива!“ му одговори. Озарена од призорот, седеше стуткана на седиштето со дланките меѓу колената. „Одмана не сум набњудувала вакво будење на природата.“

„Почекај, ова е почеток“, рече тој и ја нагазна педалата за гасот. Џипот ја зграби угорнината, се гледаше дека го познава патот, сосе тумбарките, долчињата и кривините.

„Често доаѓаш, нели?“ праша таа загледана во неговите ковчести раце како цврсто и со сигурност го вртат воланот.

„Да“, рече тој. „Некогаш и двапати во денот. Ќе се спуштам во градот, и наеднаш ќе се сетам дека не сум направил уште некое мерење...и седнувам во џипот, па пак сум овде...Но, еве сме! Тука ќе излеземе и сега имаме неколку минути одење.“

Додека објаснуваше ја намали брзината и веќе запреа под еден даб. Излегоа! Заитан, и среќен, тој не се ни сврте кон неа.

„Побрзај!“ рече и се упати кон карпата, како месечар кога во сон изодува само нему одредена патека. Не се ни сврте да ја почека или со поглед да ја побара. А таа восхитена од неговиот занес иташе да го достаса, се вртеше колку да погледне удолу или да скине стракче ајдучка трева, да вдиши мајкина душичка. На една стрмнина тој застана и ја причека.

„Поитај, ако имаме среќа, ќе стигнеме на време.“

Ѝ подаде рака и ја повлече преку камењарот. Стоеа еден до друг.

„Уф!“, рече таа небаре пропадува зол дух. „Се изморив!“

„Се гледа. Ене, тоа е онде, ене ги троновите. Ги гледаш?“

Таа потврдуваше со главата, зазбивтана и раздвижена, го отвораше фотоапаратот.

„Чекај, после ќе фотографираш! Сега внимавај каде одиш, од овде е пострмно и карпесто!“

Тој продолжуваше да оди напред, а таа да го следи. Излегоа на каменетата тераса со двата престола.

„Еве го тоа место! Еве, од овде го чекале изгревот и само трипати во годината еден зрак, во мигот кога ќе изгрее сонцето, поминува низ засекот, онаму! Го гледаш оној процеп на спилата?“ таа го следеше неговиот поглед и раката. „Еве“, килкна тој! Во тој миг, речиси, ја турна на „тронот“. „Еве, сега!“ прошепоти во возбуда пред ловот на глетката и се подистави како во заседа. И изгреа! Прсна светлината како семе од презреана калинка, Сонцето отскокна повисоко, сокот со огнена боја се разлеа по небесната чинија; тогаш еден остар зрак, како врв на тенка сабја, се забоде во камениот под пред нејзините нозе. Таа восхитена од чудесата се исправи, па клекна како да ѝ се поклонува на глтеката, во занемена радост пред доживувањето, со рацете на усните. Беше излишен било каков шум, или збор. Ја освести кликнувањето на фотоапаратот. Јосиф фотографираше.

„Чудесно“, прошепоти таа! Тој потврди со подигнување на веѓата.

По две-три минути сè се пренесе наоколу: небото на спротивната страна од хоризонтот се усвити до обелување, а над нив сè уште се вжаруваше, еден облак високо над „престолите“ го засенча просторот и му даде нова мистичност. Од заладувањето трпки ѝ поминаа низ телото и таа се стресе.

„Аха, тоа те стресува духот на некој ѕвездочатец што си го вознемирила!“

„Зошто?“ праша таа. „Па, не видел таква жена во неговото племе!“ мирно рече и продолжи да ја фотографира неа и околината.

„Аха! А не дошла некоја пред мене, од моето племе?“

„Па и да дошла, секој си има свој вкус!“

Таа се насмеа гласно а и тој. Во тој момент ја обзеде силен копнеж и посакуваше да ѝ пријде и да ја прегрне. Но тој стоеше на неколку чекори од неа и фотографираше една врана што пред тоа бешумно беше слетала на врвот на карпата, каде пред малку низ процепот како низ огромна иглена ушка, се вдена зракот и со свилен сјај блесна низ воздухот.

Зошто да не, си помисли таа и внимателно за да не ја пропади птицата, пријде до него, му ја дпоре раката и поткревајќи се на прсти го бакна во образот. „Ти благодарам“, прошепоти и остана до него.

Стоеја мирни, неподвижни до таа мера што си ги слушаа биењата на срцата. Ја посматраа враната и чекаа да одлета, како тоа да беше најсуштественото во моментот. А таа остана клатејќи се час напред – час назад или скаменувајќи се, напрегната во наслушувањата. Па наеднаш ги рашири крилјата, замавна со нив и се вивна над амбисот, ја прелета реката и исчезна во зелениот венец на тополите. Погледите им ги сврте пердувот што високо над нив го витлееше воздушната струја. Долго трепкаше во светлината, се брануваше и исчезна во спилите. Јосиф ја погледна в очи.

„И јас ти благодарам....Значи вредеше да се дојде ?“

Таа одговори со насмевка.

Потоа појдоа наоколу. Тој ѝ зборуваше за неговите претпоставки, ѝ ги покажуваше жртвениците, ја водеше низ камените патеки, и покажуваше да ги зобиколи грмушките, заради претпазливост поттчукнуваше и мавташе со прачката што беше ја собрал попат. Таа прескокнуваше со природна леснотија, час го следеше, час излтуваше пред него и каде и да беше, беше во совршена рамнтежа со целиот простор. Кога излегуваа на главниот пат тој застана за да ја проследи.

„Дали толку си вешта, или камењата ти се иставуваат!“

Таа ги рашири рацете и се сврте околу со танцувачки чекор.

„И едното и другото, мило мое другарче! А сега јас те водам на кафе.“

Влегуваа во џипот кога од зад ридот како бел ѕвонлив облак, се зададе и изнурна на чистинката стадо овци. Го водеше жена забрадена со шамија, со стап во едната рака. Беше стројна, со крут чекор одеше поотстрана. Песот што дотогаш беше невидлив, излета од некаде и ги испрати со бучно лаење.

„Прекрасен е“, рече таа.

„Шарпланинецот? Да!“ тој праша и одговори. Го вклучуваше и го вртеше копчето на радиото. Станиците се мешаа, па се слушаа испреплетени гласови, музика и силно шумолење, и повторно гласови, музика и шумолење, па најпосле, тој се откажа од барањето и го исклучи.

„Извонредни чувари... Погледни какава снага носат, а колку кротко дејствува во нив...“ таа го објаснуваше своето воодушевување.

„Да, да, снажни се...“ зборуваше испрекнато, со паузи, бидејќи се сосредоточуваше на возењето. Таа посакуваше да е поразговорлив. Во еден момент помисл да го праша зошто не дојде Анастасија, да го праша како се ќерките во странство, како му е на работа... Но нешто длабоко во неа ѝ забрануваше и таа смисли: „А да запееме ние, наместо радиото?“ Тој го сврте воланот со широк замав од што жилите на рацете му набрекнаа.

„Се сеќаваш ли на песните што ги пеевме во гимназискиот хор“.

Тој одговори со грлена смеа.

Потоа патот се исправи пред нив и бучавата на моторот се втиши. Таа седеше опуштена, со рацете на колената, несетно тактираше некаква меладоија. Тој ја погледна за момнет, како да сакаше нешто да ја праша. Таа запре со тактирањето, се сврте и погледите им се пресретнаа.

„Софија“, рече тој.

„Молам“, таа одговори на прозивката.

„Ништо“, рече и замолча. Повторно се сврте кон воланот, а на лицето му се задржа колебливоста.

Потоа едно време молчеа како соптаници што избегале животна опасност, па сега го преживуват остатокот од стравот. Требаше да се раскине воздржаноста што како невидлив пајак го ткаеше чувството на неодреден престап.

„И што понатаму? Какви ти се плановите?“ таа започна нов раговор, само за да се надмине усилната замолчаност.

„Големи“, рече тој и го сврте воланот за да се размине со еден трактор.

„Под каменото плато, од северозападната страна започнавме да копаме. Изумив да ти покажам каков материјал откиваме... Прекрасна ќерамика... Има со години да се работи... да се документира, да се објавува... Доволно е?“ се насмевна без да ја погледне.

„Доволно е!“ мирно потврди таа.

За момнет помисли да му раскаже за радоста што беше ја обзела кога ја прочита веста за признанијата на откритието, но забележувајќи го неговото официјално однесување се откажа. Тој, пак, помисли дали да ја раздвижи тишината со неколку прашања, но го запре нејзината нагла резервираност и безизразниот поглед. Едно време останаа секој сам со себеси, бидејќи уличното жожорење навлезе од отворениот прозорец и просторот оживеа сосе нив.

Сонцето светеше над градот кога пристигнаа пред влезот. Таа се раздвижи, си ги протри дланките и си ја замазни косата

„Еве, стигнавме“, рече и го сврте воланот за да го исправи џипот, па го изгасна моторот. „Тоа е сè!“ ги рашири рацете небаре е боспомошен виновник, па излезе надвор. „Можеби, госпоѓицата има специјална желба? “ ѝ се насмевна.

„Не, моите желби се едноставни и исполнителни. После вакво впечатливо доживување природно е да се испие кафе, голтка по голтка, и да се анализира доживувањето. Ајде, јас ќе направам!“ гласот ѝ беше сериозен.

Немаше ништо грдо во тоа што го рече, но тој почувствува страв како да е на работ од несогледлива длабочина и дека секој миг, само со допир на погледот таа може да го турне да полета вратоломно.

„Не“, рече, „имам неодложна работа, морам да појдам... ќе ме сфатиш?“ додека зборуваше сè војуваше во него и нестивливо го прекоруваше дека е глупак.

„Разбирам“, таа галежно го погледна, или само му се пристори.

„Догледање“, рече тој.

„Догледање“, рече и таа и тргна кон влезот, но се врати и застана пред него. Од лицето беше ѝ исчезнал изразот на лесна веселост. Сега беше сериозна, со јасен поглед.

„Ти благодарам“, рече и замолча, па продолжи. „Ти благодарам за тоа што не ме праша ништо. Што не ме праша како живеам таму, живеам ли со некого! Што не ме праша колку ќе останам овде! Што ќе работам! Или...“, додека се обидуваше да го најде вистинскиот израз, си ги преплетуваше дланките како да се ракува самата со себеси. Широко се насмеа и со движење го отфрли прашањето. „Нема значение...“, рече во недоумица, па повторно го покани да испијат кафе.

„Не, Софија, морам да поитам! Ти ќе дојдеш кај нас... Анастасија рече дека ќе ти се јави“, зборуваше наизуст влегувајќи во автомобилот. Таа упатена кон влезот, несвртувајќи се му мавна со рака и исчезна.

Остатокот од денот Јосиф го помина работејќи во депото на музејот. Реставрирањето на скршените земјени садови беше работа што полека, но целосно – до посветеност, му го окупираше вниманието. Тогаш забораваше на времето и на животот надвор, а просторијата беше создадена за заборавање на светот, бидејќи беше околу една третина од висината вкопана в земја; со дебели ѕидови и прозорици што одвнатре беа високи за дофат, а однадвор беа само педа подигнати од земјата. Беше градба од пред Балканските војни, и беше една од најстарите згради во градот. Тревата и разнобојните зјајки што се тискаа на стаклото, правеа жива завеса што беше особено воодушевувачко за оние што влегуваа првпат. Овде Јосиф можеше да остане од утро до мрак. Не му пречеше ни горештината, ни студот, ни воздухот со вкус на топла мемла.

Составувањето на ископаните садови бараше посветеност, трпеливост и чувсто за целост. Оваа работа зачудувачки го смируваше, исто како што пасиансот го смируваше татко му откако предвремено го пензионираа, како што Вилеровите гоблени што се везеа во времето на социјалистичкиот романтизам, ја смируваа мајка му, како што плетењето шалови ја смирувало баба му, додека го чекала дедо му кој бил мобилизиран во некаква бесмислена војна што отсекогаш ги имало на Балканот.

Но вој пат, колку и да се трудеше да ѝ се предаде на работата, не му успеваше. Сеќавањата му ја одземаа устроеноста, му се отсликуваа на скршените парченца од земјените садови, а тој ги препознаваше одделните настани од животот како што на реставрираните питоси ги препознава митските настани со божествата. И во сите спомени се гледаше себе си, Анастасија и Софија... Слики од нови години, од родендени, од екскурзите низ Југославија. Југославија што не постои, како Недојдија! А тие во Постоинската пештера, во Улцин на летување, во феријален камп... Во Стоби набљудуваат залез, па заради воодушевеност тој ја бакнува Анастасија, Софија го бакнува него, а Анастасија му праќа бакнеж на сонцето. Знаеше дека тогаш ги засонува нејзините усни со боја на узреана шипка... Се сеќаваше дека еднаш, во еден негов сон, Анастасија беше престорена во гмушка затрупана во снег, само трнчињата како нокти ја параа снежната покривка, а во една мразулец беше заробен единствениот зрел плод. Од некаде тој знаеше дека тоа е таа. Ја праша дали е тажна и дали ѝ студи, а таа се зачуди на прашањето и му одговори дека никогаш не ѝ било толку удобно. Сега, додека седеше во музејот и ги превртуваше парченцата од земјените садови што ги донесе од локалитетот, се зачуди што наеднаш се сети на сонот од пред дваесет и повеќе години.

Сега се сеќаваше дека тој сон тогаш му ги оживеа сите сетила и тој се реши да ѝ го раскаже на Софија.

„Да таква е! Боцкава и студена!“ гласно се смееше Софија додека ги лупеше жешките костени, а лушпите ги враќаше во ќесата што тој ја држеше. Стоеја пред киното и ја чекаа Анастасија. Таа ја поминуваше улицата и им идеше во пресрет кога Софија театрално се наведна до него и со доверливост му рече: „Не грижи се, јас само прорекувам! Како Питија. Сонот кажува дека ти ќе ја размрзнеш заледената грумушка...А ! Еве ја!“ зборуваше низ смеа и го лупеше костенот. „За тебе е!“ рече и му го стави в уста, па се заниша на прсти- на пети како трска кога ја витка студен ветер.

„Колку убаво се смеете“, им забележа Анастасија, без љубопитство за причината на сеата.

„И навистина, убаво се смеевме!“ Јосиф рече наглас како некому да му раскажува.

Го остави парчето што му беше в раце и стана да рашета низ просторијата. Беше збунет од сознанието дека таа, Софија, отсекогаш, во најсуштествените момнети од нивниот живот, била тука, до него и секогаш со другарска наклонетост или со женска остроумност го советувала или го траќала времето со него. Затоа и денсека, кога таа го бакна, тој не се изненади од нејзиниот бакнеж, туку од неговата ненадејна вознемиреност што го обземаше со секое пресретнување на нивните погледи.

Се стемнуваше. Мракот беше саѓе што се лепеше за предметите, па просторот заличуваше од делата на Да Винчи. Јосиф го сакаше тој дел од денот кога сè изгледаше по малку нестварно. Тогаш сакаше да е надвор, ако беше дома, излегуваше на балконот. И сега си ги собра работите и помисли дека е време да заклучи и да појде дома.

„Непоправлив романтичар“, обично, му велеше Кирил, со кого си имаа секакви разговори додека ги изодуваа планините за да ги исфотографираат сите габи во блиските шуми. Некогаш остануваа по цел ден во шумата, па излегуването од нив беше исклучително доживување. Се сеќаваше на една таква приквечерина кога еднаш излегоа од боровата шумичка над реката. Стоеја. Сонцето пред нив, падна зад планината како презреано јаболко и наеднаш просторот над нивните глави се засенчи како да го поколопи сиво платно и сè наоколу се виде потемнето и осамено. Кирил застана со запрен здив: и од уморот и од глетката.

„Види, убавина!“ само толку рече. Стоеше како сраснат на работ од шумата.

„Добредојде, во друштвото на непоправливите романтичари.“

Сега, додека ја заклучуваше вратата, помисли дали да појде кај него, но се откажа и го стави телефонот в џеб. Не беше расположен да ја помине вечерта со чаша пиво и „прежвакување“ на разговори во коишто постојана тема, речиси, секогаш беше исчезнувањето: исчезнувањето на растенијата, на прашумите, на водите, на глечерите, на народите, на планетата... И секогаш Кирил изнесуваше застражувачки докази за да го поткрепи сето тоа што ќе го раскажеше... Јосиф му се восхитуваше на бројките и процентите што така вешто ги употербуваше за да спореди исечени стебла по жител за некоја си година со исечени стебла по жител за оваа година...

„И што имаме сега?“ ќе речеше значајно и со страст на учител кој сака кај своите ученици да побуди чувство на одговорност. „Сега имаме катастрофа! Ако се продолжи со таков процент да се уништуваат шумите... значи за неполни сто години Сахара ќе се прошири за...“, и ќе изрецитираше некоја зачудувачка бројка, па ќе нагласеше: „Ве молам! километри квадратни!“ Ги нагласуваше последните два збора и остануваше за момент со прстот вперен пред неговото лице како диригентска палка подготвена пред интонација. Ретко кој од собраните се загрижуваше за алармантните бројки. Јосиф го ислушуваше со пристојно внимание, а потоа ќе скимнеше со рамениците. „И што можеме ние да направиме, да измениме, драг пријателе?“ ќе речеше Кирил, речиси, со очај.

Од пред четири години, од кога почина Виолета, а син му Иван од пред една година отиде да работи во Ирак, тој не живееше дома. Беше пстојано во книжарницата, а во петоците затвoраше порано и со „југото“ заминуваше во старата семејна куќа во селото. „Таму ми е најубаво“, објаснуваше едноставно, но тие, другарите, знаеја дека таму, во осамениот мир на планината, низ ревносната работа на семејниот имот, тагува и се самоказнува бидејќи не престана да се обвинува за смртта на жена си. Иако Виолета почина од карцином, но тој беспоговорно веруваше дека причина за болеста е сообраќајната незгода што им се случи две години пред тоа, кога враќајќи се од одмор, на автопатот лошо „фатил“ еден свиокот и удрил во стена. Не беа повредени. Но тој момент го доживеале како соочување со смртта и некако набргу потоа, во градите на Виолета проникнало семето на болеста. Потоа и Кирил се измени. Стана пркумерно раздразлив и со деликатна нарав.

Јосиф ако, барем, еднаш во неделата не го посетеше, се самопрекоруваше за невнимателноста кон него, а кога ќе се вратеше од посетата, најчесто, си забележуваше себеси за нерационално потрошеното време, бидејќи Кирил со ништо не пкажуваше дека посетите на својот дугар му се благодејствени во овој болен период од животот.

Сега решително ја отфрли помислата да намине кај него во книжарницата. А натаму сè што се случи беше по волја на некаква магична сила што управуваше со него како со играчка: тој седна во џипот и отиде кај неа, кај Софија. Таа отвори. Како да го чекала!

„Дојдов да поразговараме“, рече и седна на софата.

Таа блгодушно се насмевна и седна спроти него.

„Како во добрите стари времиња,“ рече. Ги прекрсти нозете, а колената ѝ отскокнаа над работ од масата.

„Како во добрите стари времиња“, повтори тој, колку да добие време за да се потсреди од вознемиреноста. „Не знам од каде да почнам, поминаа пет години...“

„Од почетоко“, мирно рече таа. „Ќе те потсетам дека моето доаѓање, пред ова, беше за погребот на Виолета. Тогаш многу, многу ви се налутив на сите што не се сетивте да ми јавите колку сериозно била болна... Па ќе дојдев да ја видам. Но, тоа е завршено.... Тоа е само епизода со содржина на едно мое доаѓање. Вистинскиот почеток е, да речеме, моето заминување, кога сите ве оставив среќни, со семејствата, со работа што ве исполнува, со најава на угледни кариери... Или, ти имаш свој почеток!“

„Те молам, Софија“, тој бегло се насмевна и одмавна со раката „Дали намерно ми го правиш ова? Можам ли да запалам цигара?“

Наместо одговор таа му ја подаде кутијата и ја поттурна пепелницата сосе запалката.

„И за тебе? “ ја праша.

„Да, заради тебе. Инаку се одвикнувам...“

„И јас“, рече тој. „Но сега е исклулчок.“

„Да“, таа потврди и со климнување на главата.

Тогаш заѕвони телефонот, но таа само го дувна чадот од усните и заврте со лицето, што значеше: нека го, нека ѕвони! Јосиф, пак, помисил дека може да е Анастасија. Но не изусти на глас.

Таа стана и донесе две необично широки стаклени чаши, ги стави пред нив на масичката, потоа од витрината го извади шишето со коњак, додека го сипуваше во чашите цигарата ѝ беше помеѓу двата прста и од неа како од кожурец се излачуваше и се разресуваше свиленестиот чад, па и овие едноставани движења на Софија сега добиа празнична убавина и возвишенст. Таа му ја подаде едната чаша и веднаш, земајќи ја другата, ја крена кон него.

„На здравје! За убавите времиња!“ рече таа.

„На здравје!“ рече и отпи голтка, колку да го вкуси коњакот. „Француски?“

„Да, француски. Но, ајде почни!“

„Ах, Софија! Кога би го знаел почетокот!... Нема почеток, Софија. Сè се испреврте за овие пет години... Семејството...државата...визиите... Ќе прашаш: Како? Па така! Децата израснаа во зрели луѓе и одбраа да се школуваат во странство, па заминаа... Дотогаш го чекав тој период и си мислев дека ќе бидам пресреќен кога ќе ги видеам секоја по својот животен пат. Мислев дека тогаш ќе имаме повеќе време за нас... Дека тогаш Анастасија нема секој разговор да го започнува со опоменувања: потивко децата учат, потивко децата спијат, потивко децата ќе не чујат... Некогаш негодував, но потоа свикнав да живеам како крадец во куќата: да одам на прсти, да не ги крцкам вратите, да го втишувам телефонот, да не шушкам со весникот... И, децата заминаа! А навиките ни останаа... Тогаш имавме причина, а сега сè е без оправдување... Софија, можеш ли да замислиш? Има вечери кога ни збор не си изменуваме... И без „добра ноќ“ идеме на спиење, и без „добро утро“се будиме, и без „довидување“ излегуваме од дома...“

Тој втренчено ја гледаше в лице и со воздржана жестокост го истураше сиот јад од себеси. Таа го слушаше со собрани веѓи и си ги грицкаше усните одвнатре. Дланките ѝ беа вклопени меѓу колената небаре ги штити од студ.

Софија можеше сè да замисли, бидејќи ја познаваше Анастасија толку колку што се познаваше и себеси, но ја збунуваше тоа што го замислуваше сега, додека го слушаше: се замислуваше себеси во страсна прегратка со него. На моменти збунетоста беше толку забележлива што тој запираше за да ја праша дали да го продолжи разговорот, а таа потврдуваше со главата и со усилно внимание се трудеше да ги впива неговите зборови. Стресуваше со рамениците за да се оттргне од занесеноста. Но, замислените слики со нив двајцата во излив на несопирлива, сладострасна љубов, во монет на раскинати предрасуди и целосна преданост на искушението, продолжуваа да ѝ се рефлектираа во свеста.

“Разбудете се!“ рече, колку да измени нешто. „И двајцата сте свесни дека сте си ги затвориле очите пред состојбата и сте се загубиле во самосожалувањето. Зарем не забележувате дека љубовта ви исчезнува?“

Тој се насмеа.

„Зошто? Што е смешно?“ го праша.

„Ме воодушевува твоето филозофко прашање.“

„Да, како Питија сум, нели?!“ прифати таа.

„Но, го поминавме и тој период... Период на обидувања, на повторни несоглсувања и на официјални однесувања за „пред светот.“

„Уф! Јас не би можела да живеам така!“ таа се стресе од признанието.

Јосиф се замисли. Само погледот му прелете преку нејзиното лице толку колку да го провери отсликот на чувствата што ги предизвикуваше разговорот.

„Не можев и јас, но свикнав. И научив дека смислата на животот е во прилагодувањето во новото... Најпрвин, или премногу ти е комотно или премногу ти е тесно. Но и едното и другото ти е необично, така, нели?“

Се смееја и двајцата, а тој ја запрашуваше зошто се смејат, па ја подигна чашата и се загледа во неа како во тајна порака. „Одамна не сум бил вака смирен како вечерва“, рече и го допи коњакот. „И уште многу, многу работи се случија, Софија... Ни исчезна Југославија, а јас бев Југословен... Па потоа ни се случија беглаците од Косово, па уривањето на Матејче и Лешок... Знаеш ли дека работев на реставрацијата на Лешок?... Потоа со денови немавме вода, па стрија...Едно време работата во култура ми изгуби секаква смисла и појдов во полиција да се пријавам доброволец во некакви безбедносни патроли... Но ми рекоа дека работите не оделе така...“

„Господи!“ рече Софија. „Не можам ни да замислам дека во таква безизлезност си западнал!“

„Да! Не сум ѝ кажал ни на Анастасија.“

„И?“ праша таа.

„Па, ништо... Имаше едно момче, ми се насмеа и ми рече“, тој го промени гласот и продолжи низ смеа: „Чичко, убаво од вас, но засега нема потреба. Има помлади!... Потоа дојде ...Како Господ да ми ги отвори очите да го видам тоа што досега никој не го видел на врвот на карпата. Таа работа ме разбуди и ме спаси. И сè што дотогаш ме загрижуваше и тревожеше, наеднаш стана неважно. Толку неважно што не ни забележувам колку сум безмилосен кон тие околу мене“.

„Мислиш, кон Анастасија...“

„Да“, собра воздух во усните и издиши, „и кон Анастасија...“

Тој чекаше таа да рече нешто, а таа немаше ни оправдување, ни обвина. Молчеа, заробени во мечтите како во балон од сапуница. Само вревата што доагаше однадвор, од отворената врата на балконот, повремено ги приземјуваше и ги враќаше во стварноста. „Не мораш да изнаоѓаш одговори, ниту да ме советуваш. Дојдов само да ме слушаш... Како некогаш. Немам никој друг со кого би можел така отворено да зборувам.“

Софија само воздивна и како знак на соглсност, врз неговата рака што беше испружена на масичката, ја поколопи својата рака, но веднаш ја собра. Врелината што му ја пренесе нејзината дланка се разнесе во секоја клетка од неговото тело и тој почувствува дека лицето му се вжарува. А во свеста на Софија како во фотографска работилница започнаа да се брануваат и препокриваат едни со други сеќавањата како слики од дамнешни доживувања; таа со скриена радост, трпеливо чекаше да се избистрат и да ги одвои најубавите. Го погледна благо, со растегната насмевка. Дали и тој сега ги одбира спомените!

„Што се замисли?“ го праша.

„Ништо“, ѝ одговори и посегна по празната чаша, колку да ги раздвижи рацете. Всушност, нешто го наведе да се сети на денот од првата годишница на неговиот брак, кога појде со намера да ѝ купи бисери на Анастасија, а си подари чамец. Вистински, огромен, гумен чамец каков што отсекогаш сакаше да има. Го виде во излогот со спортска опрема. Продавачот услужливо го праша кога да му го испорачаат, а тој весело рече: „Веднаш го земам!“ И заборави на бисерите. Брзаше да дојде дома пред да пристигне Анастасија. Ѝ ја овори вратата со широка насмевка, ја бакна и ја замоли да ги затвори очите, па ја поведе во собата што сè уште им беше празна бидејќи немаа пари да ја наместат. Потоа влезе во чамецот, ги зеде веслата и рече: „Погледни! Сега можеш да погледнеш!“

И никогаш нема да ја заборави таа слика на нејзиното разочарување - бескомпромисно и секавично, наспроти неговата радост - непоматна и искрена!

„Прекрасен е, нели! Ајде, влези! Отсекогаш сум сакал баш ваков...Ха! Те изненадив!...Ела! Замисли си: до година јас и ти низ езерото, а оттаму залез...Ајде, влези, Анушка!“

Тој ја молеше со сета радост и љубов во него, со едната рака подадена кон неа, а во другата го држрше веслото, како да го скротува чамецот за да се качи таа и да одвесла. А таа стоеше како заглавена во вратата, со втренчен поглед, со усните во нем крик и со стомачето истурено од бременоста; беше слика што ја нагласуваше несоодветноста на двете расположенија.

И тогаш со букет гербери дојде Софија!

„Прекрасно!“ вресна весело! „До каде весламе?“ Букетот го залепи на градите на Анастасија, патем праша: „Смеам ли?“ и влезе во чамецот. Анастасија ги прегрна герберите и загрижено заврте со лицето: „Вие сте луди!

Не гледам што е овде прекрасно... Неодговорноста, можеби. Или оваа празна соба! А таа глупост вројатно голтнала пари колку и еден кревет!“ Со поглед го покажа чамецот и им сврте грб ним и на собата. Прекорот им ја помати радоста. Тој се обиде нешто да каже, но таа веќе беше во ходникот... Колу и да е силна радоста ако нема со кого да се подели, ќе изгасне како жарта што гасне од снажен ветер. Вечерта, кога останаа сами, се обиде да ѝ објасни, не толку за желбата да се купи чамецот колку за малите лудости што се ѕуници на живото, сакаше да ѝ рече.

„Небото е еднолично по дождот бидејќи сјајот се спуштил на земјата и не би ни погледнале во него, ако не се појави ѕуницата, се согласуваш, нели?“

Но таа не го прифати разговорот, му ја извади раката од под главата и се сврте на другата страна. Тогаш и тој се налути, па цела недела не зборуваа. Утредента чамецот го однесе кај своите родители. И веќе не го спомнаа, дури и идната година кога отидоа на одмор, таа не го побара и тој не рече ништо. Многу години подоцна, едно лето, ќерките го пронајдоа, му се израдуваа и го понесоа на одмор, а тој таму, на езерото, им ја раскажа прказната како е купен и зошто завршил во визбата кај баба им. Беа воодушевени од неговата лудост, и се чудеа на строгост на мајка им. Потоа од нив двајцата бараа да влезат во чамецот за да ги фотографираат. Се веселеа, скокаа и го гушкаа. Рекоа дека бил вистински „откачен“, „браво за тато“, рекоа. Тогаш и Анастазија започна да се смее, па ја надополни приказната со герберите на Софија. Девојчињата се превиткуваа во заразително смеење.

„Што е толку смешно?“ ги прашуваше таа смеејќи се со нив.

„Замислете си“, објаснуваше едната, „тие во чамецот, на средината во празната собата, а ти мамо, со герберите како да ги пречекуваш по долго, долго пловење!“

„Уште и бремена!“ весело ја надополнуваше другата, ги креваше рамениците и ги ширеше рацете.

Оттогаш приказната за чамецот често ја користеа, особено, кога го траќаа времето Но, Анастасја и тогаш умееше скриено да го прекори за неговата вродена небрежност, а тој ѝ дошепнуваше за нејзината тиранска строгост.

Сега тукутака му се отсликаа спомените од тој ден, и од денот кога децата го вреднуваа постоењето на необичниот подарок.

Но ниту еден настан, па и личниот, не може да се повтори со иста сила на чувствата.

На Софија не ѝ кажа каде го заведоа мислите. А таа, како и секогаш, знаеше да молчи покрај него и да го остави самиот да се разбуди од занесеноста, па кога се сврте и ја погледна, не виде ништо во неговиот поглед, освен сожалба, затоа само воздивна.

„Сакаш ли да подготвам нешто за јадење?“ уверливо го праша за да му стави крај на таквиот разговор.

„Не!“ отсечно одговори тој. Потоа погледна на часовникот, „Себичен сум, многу време ти одзедов !“ рече.

„Ма, ајде“, таа срдито ги изви веѓите и лицето ѝ се издолжи. „Ти истото би го сторил за мене, нели?“ го чекаше неговиот одговорот, усните ги собра како да вкусува од жешка лажица.

„Да. Само јас никогаш не сум ти бил вака потребен. Ти секогаш самата знаеш да се справиш со неволите, или имаш дарба да ги прескокнуваш и заобиколуваш како денеска камењето на локалитетот?!“

„Мил Јосифе, уште да е така...“ неприродно остра насмевка ѝ го пресече и лицето и гласот, и наеднаш солзите сета ја стресоа, како напрасни капки дожд кога сурнуваат кревко растение, ѝ се сведнаа рамениците.

„Софија!? тој прпшепоти со зачуденост од нејзината нагла расчувствуваност, и посака силно, силно да ја прегрне, но се исплаши дека прегратката како пожар ќе ги соголи неговите скриени чувства, па остана пред неа само со израз на целосна загриженост. А таа, со изненадувачка брзина си ги притисна слеопоочниците со врвот на простите и како да им нареди послушност на чувствата, повторно се сталожи. И отиде во кујната.

„Прости,“ рече во одење, а потоа зашумоли водата и реското тропање на садовите. „Ќе направам кафе!“ се јави оттаму. Тој не рече ништо. Остана да седи, но стушен, со чувство на вина. Таа дојде со двете шолјички, не рече ни збор. Лицето повторно ѝ беше мирно, дури безизразно, а движењата ѝ беа брзи и целни. Седна на истото место каде што седеше и кратко погледна во него, па дувна неколкупати во кафето и отпи голтка. „Повели! Или жешко ти е?“ Јосиф не рече ништо. Солзите што пред малку ги предизвика во нејзините очи, како и скриениот грчевит трепет на нејзиното лице, му ја разјаснија поматената свесност и тој со ужас ја забележа својата вообразеност на страдалник. Затоа помисли дека најпемтно ќе биде да ѝ се извини и да си појде, но во тој момнет таа ги прекрсти рацете и со спокојство на искусен говорник, го погледна право в лице.

„Сепак, времето не ти е залудно истрошено. Си сработил нешто вредно. Имаш семејство... Верувам дека и љубовта што сте ја загубиле, некаде во замореноста на секојдневието, ќе се врати...А јас? Јас цел живот го работам неважечкото, а го очекувам вистинското...и го изгибив најубавото време.... Зашто времето, Јосифе, е најскапата мерка на се!“ таа не го гледаше в очи, бидејќи не му зборуваше нему туку себеси. „Заминав за Париз...Не, не мислев дека Париз светли за мене, ама сепак, се надевав дека ќе ја пронајдам вистинската работа... И со години тапкав во место, зашто токму каде што почнав таму и останав. А знаеш колку ме правеше среќна тоа што сум новинар во женски часопис и пишував за балканската кујна...Уф! Или тоа што напреднав толку, па истата емисја можам да ја преработам за локална радио емисија... Жалосно! Се чуствував како да сум Чарли Чаплин во немите филмови: треба да го орасположам светот со тоа што ќе дозволам постојано да ми подметнуваат сопки и јас постојано ќе паѓам на истото место или во очаен глад ќе си ги јадам врвките од чевлите... Има ли тука нешто смешно?! Јас секогаш помислував: Кутриот тој!“ таа го погледна со растреперена насмевка и отпи голтка од кафето, па продплжи: „Не се залажувам, Јосифе... Стотици такви часопси и емисии постојат во Париз...Тапкав во место, но ја одржував новинарската кондиција, зашто само тоа сакав и тоа умеев да го работам, и го чекав вистинското време за да направам нешто. А сега, после толку години, кога ќе се свртам наназад, знаеш што мислам? Мислам дека вистинските работи сум ги пропуштила овде, Јосифе... Имаш цигара?“ беше гневна, и напрегната. Жилите на вратот ѝ се затегнаа, со рацете нервно тупкаше по колената. И пред тој да пружи рака за да ја земе кутијата со цигари, таа веќе ја отвораше забрзано. Тој почека да ја извади цигарата и штрапна со запалката, потоа почека да го повлече и издува првиот чад, па нежно, со двете раце ѝ ја зеде другата рака и ја задржа во својата без да ја стисне, како да фанал малечка, нежна птица, затечена на спиење.

„Софија, а сега ќе си одам...“ тивко рече. Таа потврди со погледот. Тогаш тој се наведна над масичката и нежно ја бакна во слепоочницата.

„Нема врска... ќе ни помине оваа слабост, нели?“ таа се насмевна со крајот на усните и повторно го впи чадот од цигарата.

„Да, ќе ни помине“, уверливо се согласи тој. Станаа истовремено. Таа го испрати до ходникот.

Таа вечер Софија седна пред компјутерот и му напиша на Стефан: Драг Стефане, да те потсетам на една строфа од мојата песна што тврдиш дека ми е најчувствителна: „Некогаш е потребен мал, нежен допир, како што се допираат небото и планината па да потечат сите извори во мене...“ Денеска ги отворив ширум очите, ме освести еден таков допир и од мене избликна себичноста. Да, некогаш е потербно да сме бескрајно себични ако сакаме да ги соединиме минатото и иднината. Милсам дека таквата потсвест ме врати во Мкаедонија.

Таа иста вечер Анастасија го зеде блокот и долго, долго размислуваше како да ја отслика тегобноста во себе. Нацрта глогова грмушка и во неа расцветано глуварче. Потоа се собра на фотелјата и му се препушти на дремањето.

Таа иста вечер, откако замина од станот на Софија, Јосиф појде кај Кирил во книжарницата. Тој читаше „За смртта“.

„Цицерон, нели?“ го праша седнувалќи наспроти него.

„Да“, му рече тој и ја склопи книгата.

„А јас дојдов заради животот!“ Јосиф сакаше да го загатне разговорот, но Кирил не рече ништо, само го подигна едното рамо, затоа тој продолжи. „Ако животот го живееш заспан, награда ли е, или казна? И ако те разбуди наеднаш нешто? Си сретнал ли таква тема?“

„Те разбуди нешто, или некој?“ праша Кирил како одговор.

И повеќе не зборуваа за „заспаноста и будноста на животот“.





Глава III


„Се е туѓо богатсство, само времето е наше“

Сенека





Анастасија повторно го препрочита Решението од Државната комсија за денационализација и сè уште не ѝ беше верно дека транзицијата на државата наеднаш ќе ја направи сопственичка на толку многу земја. Расчувствувана до растрепереност одеше натаму-наваму обидувајќи се да си ги среди мислите и сеќавањата на сè што се случувало со имотот, на смртта на дедо ѝ, на тивката, доживотна тага на баба ѝ, на несватливиот бунт на вујко ѝ, на вродената господственост на мајка ѝ... И секогаш при секое поминување низ тој крај, некој ќе објаснуваше некому: „Од овде, па до патот, па преку реката, до зад оние бели тополи, сè било наше!“ Таа реченица ѝ ја кажувале на неа, таа им ја кажуваше на своите ќерки, а тие веројатно некому.

Сега повторно сè е нивно, а од сите нив само таа е... Дали возбудата што толку силно ја обзеде во тој момент беше засилувана од радосните души на нејзините предци поврзани со таа земја, но нешто исконски моќно и дотогаш непочувствувано ја спотнуваше и разгоруваше безброј планови во неа. Го зеде телефонот за да му се јави на Јосиф, но штом ја сврте првта бројка, се откажа. На ќерките да им прати порака? „Не,“ си прошепоти. „Вистинската работа што сега треба да ја направиш Анастасија, е ова“, си рече и веќе ги заменуваше чевлите со патиките, се напи чаша вода, ја собра косата со шнола и ги зеде клучевите од авотмобилот. По неполн час возење се одвои од авотпатот. Ги измнуваше неколкуте километри што како лузна од драсканица го делеа полето со зазреаното жито. Возеше полека, не толку од тесниот обраснат со грмушки пат колку од желбата да забележи сè што ѝ идеше во пресрет. Сонцето сјаеше во зенитот. На една височина запре и го отвори прозорецот за да го набљудува воздухот што како усвитена ламарина трепереше во бескрајот над житата. Беше восхитена од моќта на светлината и од тивката пладневна папсаност на природата. Чувствуваше восхит и задоволство што е дел од оваа подреденост на вселенското спокојство: небото, земјата и таа.

Оттука патот нагло се спушташе и кршкаше удолу. Водеше покрај две куќи што беа потклекнале на староста, со излупен плетар и искривени чардаци. Помисли дека се напуштени, но ѝ се спротивставија разнобојните, јадри цветови на сарделите што беа насадени во лимени кутии и наредени на штица потподигната на два камена. Привлекуваа како магија. Возејќи се сврте, само да им се изнагледа, па помисли колку сиромашно изгледаат нејзините цвеќиња на балконот од петиот кат на зградата. Зад свиокот обрабен со грмушки од капини и по некој багрем, патот излегуваше директно на училишната зграда. Тука запре и излизе од автомобилот. Нејзиното пристигнување ништо и никого не вознемири. Звукот на моторот згасна во неподвижноста на воздухот. Таа недоверливо небаре е во стапица на некаква заседа, се сврте наоколу, но сè беше толку едноставно и питомо што ја успокои. Патот поплочен со сипкав камен, веројатно, донесени од реката, беше обраснат со боливач што опојно испаруваше од припекот.

До влезот горделиво се разгрануваше магарешки трн. На неговиот единистве крупен цвет, една бела пеперуга бестрепетно спиеше. Како да беше закачен брош на пурпурниот турбан на овој исклучителен домар кој ја пречека пред вратата, неа, новата гоподарка. Прекрасно, помилси и зажали што не го носеше фотоапаратот.

Нејзината куќа, или куќата што ја изгрдил нејзиниот прадедо беше стотина чекори јужно од дворното место. Анастасија отиде таму. На вратата немаше ни катанец ни резе, само една грмушеста стрвица, целата во цвет растеше од пукнатината на прагот. Можеше да ја турне вратат и да влез, но почувствува неодреден страв и студен трепет од полумракот што дебнеше зад зевот на штиците. Кровот беше наклапушен над прозорците, па тие имаа темен одраз како извртени дупки на испуканиот малтер.

„Колку жалосно“, помисли и низ воздишка се разврте за да побара место да седне. Го одбра каменот што беше под дрвото пред куќата. Седна и започна да ја осмотрува и ослушнува околината. Дрвото под кое седеше беше стара, чоклава цреша. Од едно место на стеблото како од рана линееше темна смола. Гранките ѝ беа трошни и стари, без лисје. Се гледаше дека одамна никому не му причинила радост ни со плодови ни со сенка, само ситените црни мравки забрзано и самоцелно се јазеа и се мушкаа во секоја боричка од нејзината рапава кора. Кој ли од нејзиното семејство ја насадил. Можеби е стара колку и куќата. Колку ли деца се лулале на оваа сронета гранка. Колку радост се поделило во нејзината ладовинка, се нашле решенија, се уговориле планови и пазари. На ниските гранки, веројатно, баба ѝ ги сушела бојадисаните предива што им ги носеле од околните села, бидејќи дедо ѝ бил прочуен бојаџија и кај него доаѓале од далечни села, па и од градот за да им бојадиса онака како што сакаат: и волнено, и памучно, и свилено, и ленено, и плетено, и ткаено, и даровно, и носено. Дедо ѝ набавувал бои од Солун што не ветвеле со перењето, имал и „око“ да ја оцени нијансата, но пред сè, бил чесен и во мерата на оставената роба и во цената на услугата. А се оставале оки предена волна, аршини клашни и на разбој ткаено платно. Занаетот со генерации им бил во семејството. Се раскажувало дека дедо ѝ бојадисал платнот за знамето на илинденските комити .

А потоа, 1948 година се испревртеле многу работи. Некој од општинската власт се досетил дека овој двор и градините сосе нивата се најпогодно место за нова училишна зграда, а куќата е „како создадена“ за учителките кои ќе дојдат од грдаот и ќе останат заради работата да живеат тука. Затоа: во интерес на напредокот на оштеството и од нечија лична причина, дедо ѝ Петар требало доброволно да се откаже од сè ова што таа сега со погледот го измерува. И затоа еден ден „задолжените за подарување“ го повикале дедо ѝ Петар – тогаш средновечен стамен маж, почитуван од соселаните, да дојде во градот и да ги потпише изготвените документи. Тој отишол бидејќи бил совесен човек, иако наслутувал дека не е за арно. И го немало цели пет дена. На третиот ден баба ѝ отишла во селската управа да праша за него, но никој ништо не ѝ кажал. На четвртиот ден се упатила во градот и го барала во општината, во полицијата, во болницата, но се вратила сама и избезумена од грижа и страв. Утердента околку пладне тој си дошол. Бил уморен, некако чудно искривен, и се гледало дека донел голема болка во душата! Тогаш не зборувал многу. На баба ѝ и кажал дека ќе заминат од овде, ама дека не потпишал никакво подарување на земјата. Рекол дека не ќе може да живее во селото во друга куќа, а оваа да ја гледа предадена на дојденци, затоа преку верни луѓе пуштил глас дека сака да купи куќа во градот.

Летото, откако го ожнеале житото, откако ги собрале јаболката и откако на сите муштерии им ги бојадисале јамболлиите, платната и елеците, ја натовариле покуќнината и се преселиле во градот. Минувало време, ни тој ѝ раскажувал на жена си за тоа што сè се случило тогаш, во тие пет дена, ни таа го прашувала, а една вечер пред Бадник започнал тукутака да раскажува можеби го поттикнал дабовото гранченце што дента го купиле од пазарот за „колку дадеш“, а неговите кории со дабјето му се развилнеале во мислите и ги раздвижиле страдањата.

„Двајца имаа работа со мене... Ме држеа врзан за еден стол... На масата, пред мене, стоеше шише со вода и еден лист со неколку реда писмо: „Јас, долупотпишаниот Петар Спасев, го подарувам мојот имот... “Едниот ми го читаше тоа по кој зане којпат, џвакјќи сончогледови семки што ги вадеше од џебот на пантолоните и лушпите ги плукаше насекаде, и најмногу врз мене. Врз плуканиците се собираа роеви муви... Ми лазеа во очите, во носот, низ усти, па силно дував и вртев со глава за да ги подрастерам... А тој се смееше како луд и ми ја принесуваше перодршката в лице: Потпиши! Поптиши, и ќе си одиш! Сакаш вода? Сакаш, ама нема! Врескаше и ми се внесуваше в лице. Потоа го земаше шишето и долго пиеше, со клокотење... А вториот?.. Вториот беше подруг. Ако беше тука излегуваше. Ако беше сам, ме одврзуваше и ми го поттурнуваше шишето: Ајде, протегни си ги нозете! Напиј се!.. Еднаш го прашав дали тој би си ја подарил куќата и најубавата нива на државата. Само ги стисна рамањата и ги подигна веѓите... Ете, и тој си ја вршеше работата. Така ли е?“ Ја прашал жена си и застанал да го слушне одговорот како да бил најсуштественото нешто во тој момнет. „Така“, одговорила таа, не ни помислувала да му противречи, заошто од потта на неговите слабини и од грчот на лицето, забележала колку нагло оживувала болката во неговото срце.

Посе неколку години останла сама со трите деца. Свикната да се справува со налетите на животот, умерена во сè, па и во страдањата, таа целосно се устремила кон подигнување на семејството.

Сега Анастасија седеше под остарената цреша. Предадена на тишината и на светлината, чувствуваше како и двете ѝ се впиваат во секоја пора од телото, па сè што вчера ја растеревожувало сега спласнуваше, се топеше и испаруваше од неа. Таа самата беше спокојство. Клепките ѝ беа спуштени, мравките ја вклопија во стеблото и се разлазија низ неа, а не ѝ пречеа благите скокоткања на нивните ножиња.

Мора да ја долови во цртежите оваа сеопшта дремливост на природата. На овој ден му го должи своето откритие дека од овде започнува семејната историјата на неуништливата љубов за поседување на своја земја; не како имот и извор на богатство, но како парче своја мала татковина и извор на слобода. Дали некаде го беше прочитала ова или сега ја наведе чувството на сопственоста! Но, знаеше, Јосиф го немаше тоа чувство. „Земјата те обврзува. Посесивна е. Кога би ги шетале планините ако имавме своја земја...Не жалам“. „Јас жалам“, ќе речеше таа, но не го продолжуваше разговорот, бидејќи само ќе го усложнеа за да се развлече во недоглед.

Рескиот звук на телефонот ја разбуди од занесот. Таа посегна по торбата и во тој момнет некаква лесна, воздушеста сенка мимолетно го најави присуството на туѓинецот. Анастасија се штрекна. Пред неа стоеше стара, премногу стара жена. Ситна. Во црно облечена, со црна шамија на главата. И очите ѝ беа црни и сјајни во милјето од брчки. Како да беше една од мравките што лазеа наоколу, а сега од некаква причина зачудувачки зголемена, се исправила и љубопитно ја набљудува.

„Каде си?“- го слушаше гласот на Јосиф додека се џареше во старицата како во привидение.

„Каде си, Јосифе?“ нервозно, како да очекува да се појави од некаде, го праша.

„Дома сум, а ти?“

„На некој начин и јас!“

„Молам?“ строго се огласи тој.

„Ќе ти објаснам кога ќе дојдам дома.“

Таа го склопи телефонот и несвртувајќи го погледот од „мравката“, го врати телефонот во торбата, па стана, се истресе од нешто и поздрави:

„Добар ден!“

Старицата ја поттруна шамијата од челото и благо насмевнувајќи се, и пријде со пружена рака за поздрав.

„Добар ден, мила. Те рабзбудив...или те исплаши?“

„Не, не... Само размислував...и не те сетив дека си тука.“ Објаснуваше Анастасија.

„Аха! А што ми те довело овде, кое добро?“

Анастасија сè уште го чувствуваше тој воздржан студен трепет од непознатата старица и не знаеше дали ќе биде добро да ја каже вистината, затоа премолча. Тогаш старицата направи два – три чекори кон неа и внесувајќи и се в лице ги дигна веѓите, брчките уште погусто ѝ го наплисираа лицето.

„Аааа!“ рече и се заклати од петиците како да се обидува да подлетне, па ја праша. „Од каде си ти, мила? Има нешто во тебе што распознавам.“

Анастасија ја стегна торбата, беше подготвена да појде.

„Од баба Јанини, си слушнала?“

„Мравката“ плесна со рацете и бастумот ѝ падна пред неа. Анастасија дури тогаш забележа дека го носела. И додека колебливо потстануваше да ѝ го подаде, бабата се наведна и си го зеде.

„Нека, мила, јас можам...Тоа, значи...ти си му правнука на Петрета....“

„Ги знаеш?“ параша Анастасија.

„Ех, овде секој се знае со секого...“ рече старицата и мласна со беззабата вилица, па продолжи. „Ми кажувале за вас. А за оваа приказна се сеќавам и самата и сум ја кажувала на моите...“ Го сврте погледот еднаш кон училишната зграда и еднаш кон куќата, потоа сочуствително воздивна. „Сакаш да ја видиш од внатре? Клучот е кај Никола. Можам да појдам и да ти го донесам... Никола знае.“

„Што знае?“ Анастасија повторно се штеркна.

„Па знае дека државата ќе ви го врати.“

„Од каде знае?“ строгао праша Анастасија.

Старицата го поизмести стоењето, се потпре со бастунот и нишна со главата како израз на разумно расудување.

„Ваше е. Тоа сите го знаат. И мртвите!“ со широка насмевка го потврди одговорот. Се насмеа и Анастасија, па наеднаш ја забележа сета добродушност во старицата, отвореноста, и жилавоста од безроптното поднесување на животот.

„Ела, седни ако сакаш!“ ја покани со бликната срдечност.

„Не. Ќе треба да се вратам, бев во градината да наберам босилок.“

„А зошто ти е толку потебен босилокот?“

„Да го исушам за чај... за зимоска, а додека се суши ме штити од комарци.“

„Па, каде ти е босилокот?“

„Еве го“, рече таа и го откачи едниот крај на скутината што беше подвиткан, а беше невидлив заради наборите на преширокото здолниште. Миризлив бран го исполни воздухот и Анастасија се сети на празникот кога баба ѝ за прв пат ја поведе в црква. Оттогаш мирисот на босилок ја потсетуваше на нивната тајна, бидејќи и мјка ѝ и баба ѝ рекоа дека за таквите работи се молчи. Старицата ѝ подаде едно гранче. „Ела“, ѝ рече.

Анастасија го зеде босилокот, помириса силно и појде по неа, а таа застана пред, сега, нејзината куќа. Ја отплетка жицата што ги поврзуваше двете алки и ја поттурна вратата. Скрцкаа дотраените баглами. Мракот внатре се разретчи, од зад прагот се покажа ископаниот земјен под. Старицата ја турна со бастумот извитената штица и со рака се потпре за дирекот, па се сврте кон Анастасија.

„Како ти е името?“

„Анастасија.“

„Значи, по мајка ѝ на Јана...Имаш некоја нишка!“ потоа се загледа, ја одмери од петици до челото. „Да. Гиздавоста!“ рече и се сврте на напред.

„Покондиреноста, мислиш?“ Анастасија се насмевна.

„А, не! Тоа е подруго...Ова е нешто убаво, така...посебно...“ Потоа одмавна со раката како израз на откажување од бараниот вистински збор, а кога Анастасија се наведна и сакаше да го пречекори прагот, таа ѝ го попречи патот со бастумот. „Почека!“ рече. „Во куќата ви живее смокот сајбија. Ќе се исплашите, и ти и тој.“

„Смок?! Каков смок?“ таа стоеше сомничаво загледана во раскопаниот под

„Сајбија. Куќен чувар, мила... Јас понекогаш му оставам и храничка... Греота е да се убива.“ Старицата се насмевна на нејзината скаменетост и благо ја поттргна, па ја подзатвори вратата. „Ај другпат ќе влезеш, кога ќе си дојдете и другите... А сега сакам да те поканам дома!“

Куќарката со расцутените сардели, насадени во лимени кутии, беше нејзина. Сега Анастасија одблизу им се воодушевуваше на нивните јадри, топчести соцветија.

„Како ги одгледуваш?“ ја праша, а старицата подзастана, ги погледна и рече: „Најобично!“ потоа покажа на троножното столче, потпрено покрај ѕидот до вратата. „Седни!“ рече, па ја поттурна вратата и влезе. Од внатре праша: „Ќе се напиеш козјо млеко? Од утрово е?“

„Малку“, рече Анастасија и седна на столчето.

На масичката силно испаруваа ракатиките босилок што старицата го остави пред да влезе. Од внатре се слушна тропање на садови и потоа таа излезе со две лончиња.

„Еве, тоа имам. И водичка...“

Анастасија го зеде лончето и отпи голтка, па гледајќи дека старицата чека некаква оцена, подголтна за да го проследи вкусот.

„Прекрасно е... Питко и вкусно!“

„Така е!“ рече, а задоволството ѝ ги растера брчките.

„Како се викаш, бабичко?“

„Ангелија, мила!“

„Сама живееш?“ Анастасија го подигна погледот кон стреата на тремот.

Ангелија скимна со рамењата, се замисли како да исчезна во моментот и пак да се врати.

„Имав два сина. Едниот е во Австралија, а другиот почина. Додека беше здрав доаѓаше, потоа се разболе... Со внуците е поинаку, си имаат своја работа. Не ги обвинувам.“

„А во селото има луѓе?“

„Кога како, мила.“

Анастасија се насмевна на одговорот и не праша повеќе. Ги забележа букетчињата од мајкина душичка, од враниловка, од златица, од чубричица, од ангелика и уште многу гранчиња и коренчиња беа изврзани во букети и закачени на гредите во сенката на тремот. Во нив зузукаа пчели и мушички. Од ногарките на масичката се чешкаше жолта мачка со три тигрести маченца што ѝ се меткаа околу нозете и ѝ ги душкаа стапалата. Но еден купод од напластена сува трева си го протегнуваше вратот и повремено запафтуваше со крилја прекрасно шарен петел, кокореше како да предупредуваше за тајна опасност. Залаја и кучето од една куќарка искована од гајби и синџирот заѕвчка скриен во тревата. Старицата стана, појде до работ на тремот, ослушна и со едно „ш-ш-ш“ ги смири сите нив, вознемирени.

Имаше нешто необично во сè околу, а сè беше природно. Старицата совршено владееше со сè што ја опкружуваше. Дали верува во магии, помисли Анастасија. А кој не верува! си одговори и откако го допи млекото рече дека треба да појде. Таа рече дека ќе ја испрати до автомобилот, само да ја почека. Потоа се поткачи на столчето на кое пред малку седеше и со ножето што го извади од џебот на скутината пресече неколку китки од чаевите.

„Еве, понеси си. Јас ќе си наберам, ги има уште... Тоа се моите лекови...“ Слезе од столчето и низ неволна насмевка објасни. „Зимата е долга, а годините ме истрошија...

Анастасија поска нешто да ѝ рече, но беше очигледно дека старицата не очекуваше, само цмасна со беззабата уста, си го зеде бастумот што беше паднал на прагот и шаторејќи со колковите појде пред неа. Го поминаа истиот пат. Се поздравија со задржан стисок на рацете и благодушен поглед в лице. Неугодноста од прегрнувањето и лепењето на исоптените образи изостана и затоа на Анастасија баба Анјелија уште помила и стана. Таа ѝ ги подаде ќесињата со чаевите. Анастасија ги стави на седиштето до неа и го сврте воланот. Го вклучи радиото. Сега сонцето грееше откосо, затоа патот го шараа издолжените сенки на дрвјата. И небото не беше толку високо и толку вжештено како напладне. Таа потпевнуваше. Се враќаше со чувство на исполнетост, како да завршила долгоодложувана работа.

Кога отклучи дома Јосиф спише, со весникот на градите и очилата в рака. Тој не ја осети, а таа не го разбуди, па тивко се расоблече и влезе во бањата. Остана колку да ја измие потта и топлината впиена од денот. Потоа излезе, само ја протри косата, со прсти ја расчешла и се замота во крпата. Мекиот памук ја впи водата и се залепи за неа. Чувствуваше задоволство и нежност. Јосиф сè уште спиеше. Таа внимателно му ги тргна очилата и весникот, па се наведна и го бакна. Тогаш крпата се разлабави и падна покрај нозете на Јосиф. Тој се разбуди и задоволно, со побудена похота ја набљудуваше, а кога таа го опчекори и му се мушна во прегратка, силно ја стегна врз себе.

„Го добив решението“, му шетна.

„И?“

„И отидов да си го видам имотот!“ се налакти на неговите гради, се наведна и палаво му ја гризна брадата.

„Зошто појде сама?“ ја праша милувајќи и ги рамениците

„Не знам“, рече и повторно се наведна за да го бакне, но тој ѝ ја стегна половината.

„А јас да бев сторил нешто такво?!“

„Те молам, не расипувај го сега ова“, му ги фати рацете, одлепувајќи ги од себе, ги препелете прстите со неговите.

„Да“, рече тој и ја поклопи во нова прегратка.

Но и двајцата чувствуваа дека магичноста на сепреданото спојување изостана. Неа нагло ѝ пристуде, а тој се почувствува тромав и недоодморен. Но не си рекоа ништо. Дури вечерта, откако таа им пиша на децата, а тој ги заклопи книгите, му го прераскажа денешното доживување. Раскажуваше безчуствително, како да реферираше. Тој слушаше без особен интерес и поставуваше тукутака по некое кусо прашање.

„А овие ќесиња?“ со поглед покажа кон ходникот.

„Тоа се чаеви. Треба да се досушат.“

Утредента беше понеделник. Започнуваше рутинскиот живот: одење на работа, враќање дома, попатни средби, купување на потрошените намирници, јавување на ќерките, и утре повторно по истиот редослед. Рутината е потегобна ако работата не се сака. А Анастасија не ја сакаше својата професија, бидејќи работењето во аптеката се сведуваше на продавање лекови, нарачување на нови и броење на таблетки. Како студентка таа се замислуваше во огромна, модерна лабораторија каде ќе се чувствува како магесничка која создава нови, и нови лекови, која воведува формули во новите учебници.

Уште поодамна, кога едноличноста на работењето започна тивко да ја измачува, таа се обиде да му објасни на Јосиф. Се подготвуваа за на работа. Таа се тегавеше и влечкаше како анемична породилка, а тој прекумерно вреден, стоеше во ходникот ѝ ја чекаше за да излезат заедно. Во еден момент таа се сврте и му рече: „Блаза си ти, го работиш тоа што го сакаш...“ Тој стоеше со израз на загубена трпеливост, подготвен да не јачека ако во моментот не тргне пред него. Можеби затоа не рече ништо.

Но, едно утро, кога повторно му рече: „Блазе си ти“, тој строго ја опомена.

„Анастасија, не ни размислувам колку ја сакам и колку не ја сакам работата... Возрасни сме за да знаеме дека од нашата работа го храниме семејството, затоа, те молам, поитај!“

Навредата ѝ го скамени лицето, а погледот ѝ пламна во гнев.

„Добро!“ процеди низ заби. „Погрешив. Неодговорна сум, нели?!“

„Не реков. Само сакав...“

Слегуваа по скалите. Таа одеше пред него. Застана, и тивко а луто процеди низ заби.

„Погрешив“, рече, „но погрешив што, воопшто, помислив дека ќе ме разбереш... Ќе се согласиш дека тоа ми е грешката!? И да се договориме: од утре не ме чекај за на работа. Не можам да го поднесувам тој обвинувачки поглед дека ќе доцниш заради мене...“

„Твој избор!“ жестоко ја предупреди.

Влегоа во џипот. Не зборуваа. Дури пред аптеката, кога таа излегуваше, тој со воздржана љубезност се обиде да се измират.

„Жал ми е, Анушка!“ рече сожалително.

Таа молчеше. Остави зборовите да се лелеат во воздухот како бел партал подигнат отаде борбениот ров. Потоа гневно го погледна в очи.

„И треба да ти е жал, Јосифе!“ Како да изрече неотповиклива пресуда.

Тој знаеше дека нема ова да му го прости и дека долго, долго време нема да му даде можност да го обноват разговорот и да се измират. А нему навистина му беше жал што сè се испреврте наопаку, бидејќи мислеше дека со спротивставувањето повеќе ќе ја заштити од незадоволството отколку да се согласи, па само ќе ја потпомогне безволноста што веќе беше забележлива. Но, тоа и ја жесточеше Анастасија. Таа беше бескрајно свесна за заробеноста во состојбата и бескарајно немоќна да измени нешто од шаблонизираната содржина на животот. Затоа, сакаше само да се поплаче, а разбирањето што го очекуваше би ѝ влеало доверба, би ја ослободило од омаловаженоста. А тој, бесчуствително ja осили тревогата во неа, па оттогаш таа ја заклучи во себе како скапоцена безполезност.

И ништо не се измени, сè до денот кога во аптеката влегоа една девојка и едно момче. Оддаваа енергична, а мирна младост. Пристапија со поздрав и непосредност на рационални луѓе, дојдени со конкретна потреба. Благата веселост одразена на нивните лица, премина и на неа

„Сакам жалфија“, рече девојката. Потоа, лицето ѝ блесна во насмевка. „Ми треба жалфија ама што посвежа. Секаде наоѓаме стара од пред две-три години... И нешто за против модринки.“

„Модринки?“ праша Анастасија.

„Да, модринки. Тој е....“ „кошаркар“, момчето ја дополни реченицата како во сложувалка, па го штипна образот на девојката, а таа продолжи низ нов бран на насмевка. „Тие имаат, знаете, секакви лекови, но јас се залагам за алатернативните...И, еве, веќе имам влијание!“ Сега сјасјот од насмевката се пренесе и на неговото лице. Тој повторно со милувка ѝ го штипна образот...

Анастасија ги слушаше и потврдуваше со главата, а беше занесена од вљубеноста што зрачеше од нив и ги правеше посебни. Мислите ѝ одлетаа во некои далечни години кога со Јосиф прегрнати, под неговиот чадор, шетаа и шлапкаа низ улиците само затоа што таа го сакаше дождот. Низ мислите ѝ прелетаа и првите вљубувања на двете ќерки, па моменталната грижа за нив волно стрепери во неа и таа ги сети солзите како бавно навираат во окото. Побрза да одговори.

„Имам! Сè имам што ви е потербно, ама ќе дојдете утре. Треба да ви подготвам.“

Ги испрати, а во мислите веќе ја средуваше жалфијата што ѝ ја подари баба Ангелија... За модринките ќе им подготвам тинктура од рен, а може и мевлем од прополис, си помисли. Беше толку многу занесена во работата што ја очекуваше што помиси да ѝ се јави на Наташа и да ја замоли да дојде едне час порано во смената, но се премисли и ја спушти слушалката.

Тогаш влезе Софија. Немарно елегантна, нестрпливо енергична, како и секогаш, завладеа со просторот. Си пријдоа со раширени раце, се прегрнаа и бакнаа.

„Ајде, сакам да те водам на ручек!“ рече Софија држејќи ѝ ги рацете.

„Мила моја, сега поубаво ми изгледаш од минатиот пат. Ајде, затвори, и – дај си пауза!“

„Ете ја мојата Софија! Знаеш дека отсекогаш сум ти се восхитувала на ова?“ Анстасија кликна весело и ги рашири дланките како израз на искреност.

„На што, мила моја?“ со сценска изразеност на гласот, праша Софија.

„На наглата решителност и на исклучителниот авантуризам!“

„А ти, отсекогаш ме нервираше со темелно размотрените постапки... Ме убиваше! се смееја двете.

На излегување ги пресретна еден стар господин, но не ги задржа многу бидејќи побара само аспирин. Анастасија го услужи, потоа се врати уште еднаш да порвери дали сè е исклучено, затворено и подредено, па ѝ телефонира на Наташа: „Имам работа, ќе излезам. Не, не верувам дека ќе се вратам. Ако можеш додјди порано, а јас сега заклучувам... Поздрав ...Благодарам!“

„Каква е Наташа? Ја знам? “ праша Софија додека чекаше Анастасија да заклучи и клучот да го стави во чантата.

„Млада, амбициозна. Верува во себе...“

„Како ние на дваесет години!“ рече Софијаи и ја фати под рака.

„А, не! Денешниве малди се поинакви од нашата генерација... Ние бевме некако: бавни, занесени... верувавме дека времето ни стои на услуга... Бевме воспитувани да се однесуваме како глупачки!“ Софија се зачуди со подигање на едната веѓа, а Анастасија продолжи уште поуверливо. „Да! Сега овие... брзи се, импулсивни, непосредни... безобзирно грабаат напред... Ако нешто не им оди, се престројуваат во момент... Кратко речено: ми се допаѓаат!“

„Така значи! А јас не сум забележала дека мојата генерација била толку наивна и заспана! Погледни! Колку убав бел шал!“ ја повлече кон излоготот. „И очила за сонце! Мораме да влеземе“, рече, а веќе влегуваше. Љубезно а авторитативно им се обрати на двете девојки.

„Влегов за онаа марама!“ покажа кон излогот. „Да, иста таква. Да, бела. И очила за сонце... Аха! Еве ги!“

Со раката покажа на очилата што ги одбра. Девојката ја отклучи стаклената витрина, ги избриша и ѝ ги даде.

„Повелете, госпоѓо. Тие се...“ девојката сакаше да каже неколку збора за очилата, но Софија со љубазна насмевка, ѝ ја презеде мислата.

„ Да, тие се прекрасни, а јас одамна трагам по вакви очила!“ Ги стави на лицето, а потоа ја зеде марамата, со елегантен замав ја раздипли и си ја префрли околу вратот, па се сврте кон Анастасија. „Те потсетува на нешто...на некого?“ Анастасија беше во недоумица, само ги собра рамениците, а Софија повторно ја зафрли и повторно воздушестата ткаенина се разбранува, па објасни. „ Ах! „Појадок кај Тифани“, Одри Хепберн, мила моја.“ Потоа се сврте кон двете девојки. „Сте го гледале филмот? Магија е! Јас му се предавам секогаш кога нешто ќе ме „удри в крило“, па ми се стемнува цел ден...“

Девојките беа освоени од необичната веселост на купувачката, па ѝ угодуваа со љубезност и гласна смеа. Анастасија весело ја потврди сличноста. „Да, да!“ рече додека чекаа на касата. Софија плати, и појдоа на ручек.

Веселоста како да беше летно облаче што пловеше над нивните глави, па тие додека ги минуваа улиците низ насмевка, сред разговарот ги подигнуваа лицата кон небото, но и сите минувачи, целиот град како да ја забешежуваа необичната врска и благонаклоно им се насевнуваа. Во ресторанот немаше многу гости, а и тие што беа, веќе, беа послужени и сега седеа со чашите и чиниите пред нив, задлабочени во разговори или мисли. Уличната врева во жуборливи бранови ја разбуркуваше тивкоста на просторот. Ја одбраа масата покрај прозорецот. Момчето кое им пријде, ги поздрави со љубезна насмевка, се поднаклони и го исправи цвеќенцето во стаклената вазничка. Тие со истата љубезност му возвратија на поздравот. Софија бегло ја осмотри внатрешноста на ресторанот. Беше пространо и чисто, масите беа умешно распоредени, ѕидовите ги красеа слики што посебно ѝ го привлекоа вниманието, па не можеше да го сокрие љубопитството.

„Некој овдешен Дали!“ рече, со восхит загледана во сликата што беше над нивната маса.

„Молам?“ праша момчето и посегна по „менито“од масата до нив.

„Не, не ни треба!“ рече Софија и го запре, па повторно, со погледод ѝ се наврати на сликата. „Погледни, Анушка, го има Дали, ама сликарот си има и своја порака... Погледни го млекото како се прелева преку котелот, а часовникот се растопил... Можеби од тревога пред немоќта да спречи нечија несреќа. Некому, кому му служел верно уште од денот кога, тој некој, го донел дома, со некаква сторија од долги патувања... Затоа, сега му препукнало срцето... и времето што го покажувал веќе нема значење. Потоа, погледни го петелот, колку живо е насликан!“ Софија со насмевка се сврте кон момчето, а тој со чудење го доживуваше објаснувањето на сликата; се гледаше дека за првпат ѝ се воодушевува. „Продолжете, ве молам,“ од љубезност стресе со главата, а таа продолжи. „И тој може да го алармира светот, но, видете го, како се премислува... Тој е рамнодушен, и себичен!“ таа го изостри погледот и гласно го прочита потписот. „Ви значи нешто ова име?“ нечекајќи одговор погледна во Анастасија. „Добро!“ тогаш рече и ги собра рамениците. „Сега да прашам! Тортелини? Имате ли тортелини?“

„Секао, мадам!“ момчето се штрекна од наглиот пресврт на разговорот.

„А ти, што ќе порачаш?“ Анастасија никогаш немаше посебна желба за храната во рестораните. За неа беше значаен поводот за излегувањето, затоа секогаш поитуваше да се согласи со друштвото, а сега со Софија.

„И за мене. Да, тортелини.“

„За пиење?“

„По чаша вино Тиквешки вранец! Може?!“

„Секако, мадам!“ тој повторно ковчестото лице го украси со убавата насмевка и отиде во кујната.

„Го освои со приказната, мадам! Го просвети! Сега ќе ги имаш највкусните тортелини што ги зготвил ресторанот!“ Анастасија шалаво исшепоти.

„Та, мила моја, јас доаѓам од Париз!“ Дури сега ги извади очилата, а марамата ја поразлабави од вратот. „Прекрасни се нели?“ повторно им се радуваше на очилата, но не ѝ одмина тивката отсутност што се изрази на лицето на Анастасија, ставајќи ги во чантата ја праша што е тоа што ја загрижи.

„Не, ништо само така...“ Анастасија одрече со главата. Всушност, ја замори прекумерната веселост на Софија. „Париз те изменил“, ѝ рече.

Потоа почекаа момчето да ги послужи со кафето и водата што ги порачаа, додека да се приготви јадењето. Софијаја ја зеде оросената чаша.

„Колку пријатно студенило!“ рече, потоа го огали стаклото и испи долга, уживателна голтка. Пиеше со затворени очи, а кога погледна и ја остави чашата, продолжи. „Три нешта му се потребни на човек за да живее среќно: жито, вода и љубов! Сè друго само го усложнува постоењето... Но, рече, ме изменил Париз... Кога ќе размислам, сфаќам дека самата се менував за да ме прифати... Париз дава можности да си ја избереш улогата, но бара да ја одиграш по неговите критериуми. Ако не можеш, самиот се откажуваш и си заминуваш. Во спротивно, ако останеш, остануваш зад сцената или остануваш да статираш цел живот!“ рече и си го потпре образот со дланката. „Но, денеска сум во филозофско настроение, се забележува, нели!?“ го зеде кафето и благо го заниша, загледувајќи се во меурчињата што се нижеа и разнижуваа по работ на филџанот.

На Анастасија сè помалку ѝ годеше разговорот. Ја слушаше и се трудеше со присилени насмевки да го прикрие незадовослтвото. А Софија занесена бандореше за сè и сешто: за промените што се навестуваат во Франција, за немирите на студентите зато што им биле одземени некакви права, па тие организирале општ штрајк и успеале да си ги вратат истите права, за јаките пензиски фондови, за напредокот на медицината... за буџетот на културата, па за миграциите... за односот кон стрнците... Пофалбата за ручекот и воодушевувањето од домашното вино беа попатни... „Еве прекрасно е виното, ама види му ја амбалажата! Сиромашна, дури бедна!.. А Французите умеат!.. Се усовршуваат ...внимаваат... будни се... и се жестоки кога се засегнати... А ние? Ние овде сè имаме, а не сакаме да се потрудиме. А можеме!“ рече и нагло замолча, бидејќи нетрпеливоста на лицето на Анастасија не можеше да се сокрие.

„Доволно е, Софија“, рече. „Те разбрав! Па да направиме резиме и да разговараме за обичните нешта! Значи, светот треба темелно да се преуреди, а Франција за сè треба да се зема за модел!“

Софија со насмевка премина преку навредата.

„Забраздив“, рече, па вдиши и издиши длабоко. Ја крена чашата. „За што да наздравиме?“

„За новите идеи!“ рече Анастасија.

„Прекрасно!“ рече Софија. „ За новите идеи!“

„За новите идеи! Ах, па јас немам вино!“ весело цикна Анастасија.

„Но имаш идеи! Ве молам, уште по една чаша вино!“ ја подигна празната чаша кон момчето и тоа беше доволно да им се наполнат чашие. „Т`га за југ“...го пронајдов во Париз“, се насмеа за престапот што повторно ја спомна Франција. Се насмеа и Анастасија, но со одоброволен израз на лицето, па Софија продолжи. „Има една српска продавница и во неа сè има наше, дури и кисела зелка. И секогаш кога го пиеме со пријателите, Стефан ме моли да му ја рецитирам „Т`га за југ“. Ми вели дека целосно се пронашол во песната“, потоа се подзамисли и повторно ја поткрена чашата. „За нашите нови идеи!“

„Да! За нашите нови идеи!“ Анастасија отпи голтка од винот како да зема причеста, па внимателно, со смиреност на верник се загледа пред себе. „Денеска решив да ја оставам работата“, рече.

„Молам?!“ кликна Софија.

Во тој момнет пред ресторанот помина толпа луѓе со транспаренти, разногласието што го донесоа, во бучен бран ги зафати и зборовите на Анастасија, па таа не можеше да оцени дали Софија не ја слушна, или беше премногу изненадена. Вревата отиде заедно со луѓето.

„Штрајкуваат?“ праша Софија.

„Да“, рече Анастасија. „Отидоа пред Собранието... Страв ми е да помислам низ што сè минуваат тие семејства“, рече со загриженост. „Но, секј си го носи својот товар.“

„Да!“ се согласи Софија. Сакаше да каже нешто повеќе, но знаеше дека раговорот повторно ќе ја онерасположи Анастасија, ѝ читаше од острината на погледот. „Сакав за подруги нешта да зборуваме. Но, како да не ни е дадено... Другпат. Договорено?“ рече и ѝ го допре крајот од ракавот како израз на согласност.

„Договорено“, повтори Анастасија, иако не вреуваше дека и другпат да се сретнат, ќе разговараат за пообични работи. Таа ја врткаше чашата в раце и повремено погледнуваше во Софија, а таа се играше со незапалената цигара и го набљудуваше светот надвор. Петте години беа доволно долг период во нивните животи за да натрупаат безброј случувања. „Разбирам“, рече Анастасија и се замисли загледана во лицето на својата пријателка. „Тоа е како... кога поаѓаш да ја средуваш визбата... И наеднаш пред тебе ги гледаш сите тие работи што некогаш ти биле значајни, што ти служеле и си немал срце да ги фрлиш, а еве, поминале години и сега гледаш дека прават само неред. Толкав неред што не знаеш од каде да започнеш со расчистувањето.“

„Прекрасно“, Софија живна од наглата речовитист на својата пријателка. „Ова е токму тоа што го рече. Отсекогаш си имала стил. Во сè. Ти љубоморев кога ги читаше писмените по литература. Да ти кажам една тајна? Сакам да се обидам да нашпишам роман. Да! Те зачудив?“

„Не. Зошто би ме зачудила?! Има многу почудни работи од пишувањето роман“, рече Анастасија.

„Има!“ мирно повтори Софија. Тогаш се погледнаа, па двете прснаа во весела, заразлива смеа, како деца кога цикаат од среќа. Таа му мавна на момчето и тој дојде. Софија непрекинувајќи да се смее, покажа дека таа ќе ја плати сметката и ги остави парите во салфетата. Откако помина чудесниот бран на веселост, Анастасија праша:

„За што ќе пишуваш во романот?“

„За мене, за нас, за случувањата... За тие тогаш и за овие сега...Што добивме, а што изгубивме!“ бојазливо ја погледна. „ Што ќе речеш?“

„Ништо. Само ти честитам на храброста. Премногу сложена приказна. Со нетрпение ќе чекам да ја прочитам!“

„Не ми веруваш, но јас сум решена!“

„Имаш нешто напишано?“

„Не! Но, во секој момент, сè што ќе забележам и на сè што ќе се сетам, го запишувам тука!“ Софија го стави прстот на слепоочницата.

„Тоа значи дека ти е страв“, строго рече Анастасија. Таа отсекогаш беше безобѕирна кога требаше да ја каже вистината.

„Како мислиш?“ Софија се штрекна.

„Како што е, мила моја! Само се залажуваш. Ајде, седни и започни го. А тие кои тука пишуваат“, таа го стави прсотот на слепоочницата, „ги има премногу. Но вистински да напишеш, токму оттука да ја извадиш приказната е ѓаволска работа.“ Впечатливо го изговори „ѓаволска работа“ и повторно го стави простот во кадрицата над увото. Беше задоволна. Напрегнатиот израз на лицето на Софија покажуваше во колкава мера ја погоди нејзиниот совет. „Ама сум грозна“, помисли Анастасија, но не се обиде да измени ништо во реченото. А Софија како во моменто да изнурна за да земе воздух, затрепка и ја поткасна устата.

„Безобѕирна си! Но, ми се допаѓа...“, рече. „Отсекогаш... кога си таква, си ме поттикнувала нешто да направам... И добро е што ти кажав. Верувам дека вечерва, после овој разговор ќе го започнам романот.“

„Тогаш вредеше!“ забележа Анастасија и ја стегна чантата в раце за да стане. Софија ја запре веднејќи се преку масата.

„Почекај! Стоп! Имаш трепка!“ прошепоти во возбуда и внимателно, со двата прста ѝ ја зеде трепката што ѝ беше залепена на образот. „Ја имам“, рече со радост. „Ајде, хукни“, и ѝ ги пружи двата прста пред усните. Анастасија ја обзеде истата возбуда и послушно хукна во прстите на Софија. „До трипати, се сеќаваш? Замисли желба, и одбери си прст.“ Анастасија потврди со главата: хукна трипати, си замисли желба и го одбра палецот. Софија ги одлепи прстите. Трепката беше залепена на палецот. „Тебе ќе ти се исполни!“ прошепоти и ѝ ја залепи на вратот, под увото. И застанаа загледани една во друга, а со нив како целата вселена да застана за момнет, па повторно прснаа во смеа и излегоа.

Надвор Анастасија рече: „Одамна не сум се смеела толку многу како денеска со тебе. А за желбата... да ти кажам?“

„Не! Нема да се исполни ако ми кажеш! Не ми ја кажувај. Такви се проавилата. Зарем си заборавила?“ ја фати под рака.

„Не ни помислив да ти ја кажам, само сакав... Но жал ми за твојата желба, можеби беше поважна од мојата.“

„Сите желби се важни, инаку не би биле желби. Мојата желба можеби ќе има повторна прилика... Јас не се откажувам така лесно!“ го рече тоа со израз на лукавост и си ги стиснаа рацете за поздрав, па секоја продолжи по својот пат кон дома.

Тоа попладне Анастасија беше особено полетна. Ги извади рецептите од Месеже и внимателно ја исечка златицата и црвениот кантарион што ѝ ги подари баба Ангелија. Потоа изренда ренов корен и го залеа со медицински алкохол. Подготвуваше мевлем кога Јосиф излезе од спалната. Беше буновен од долгата дремка. Застана и љубопино погледна што работи, па нежно ја бакна во вратот.

„Моја вештерке, денеска си особено примамлива.“

„Ми ласкаш“, рече таа, негубејќи ја сосредоточеноста во мерењето на портокаловите латици на невенот. Одмана не беше почувствувала толкаво задоволство од работата, ниту спокојство заради завршениот ден.

Тоа попладне Софија го пронајде празниот бележник што ѝ го подари Стефан кога му кажа дека сака да се обиде да напише роман. „Горд сум што имам пријателка која ќе пишува роман!“ рече и го стави бележникот на масата. Сега таа се замисли за првата реченица што сакаше да ја смисли и да ја запише. Долго, премногу долго размислуваше загледана во врвот на пенкалото што како закана го држеше над белиот лист. Но цврсто беше решена да не се расколеба. И запиша: „По пет години странствување решив да се вратам дома. Не понесов ништо со себе, освен решеноста да се борам за човекот што го љубев од детството и мислам дека с уште го љубам.“ Потоа наглас го прочита напишаното. „Ете, ако даде бог, може и да излезе нешто, драга Анастасија! Кога работам од навреда најисполнителна сум! Затоа, ти благодарам!“ рече, па го отвори компјутерот за да ја провери поштата. Стефан не ѝ се јавил, ни таа немаше желба за пишување писма.

Тоа попладне Јосиф ја прифати поканата од Европскиот археолошки институт во Париз за престојниот семинар на крајот од октомври. Ги потполни документите. Требаше да ја наведе темета со која ќе настапи. На обележаното место запиша „Светите планини – тронови на боговите и трезори на археологијата“, го препрочита насловот. Беше задоволен од наглата инспиративност.





Глава IV


„Меѓу сите промени што се случуваат во светот,

ниту една не е поважна од онаа што се случува во нашите

лични животи.“

Ентони Гиденс





Летото се прекрши на половина како свадбен колач. Јуни беше навестил жежок период, но непредвидливите, повремени дождови во почетокот на јули беа господово милосрдие што ја оживејаа природата. Тревите наново букнаа. Во ливадите по втор пат се расцветаа слезот и сириштарката. Во аптеката на Анастасија сè повеќе влегуваа луѓе за да купат или нарачат чај, па таа сè почесто одеше во селото и го полнеше џипот со билките што ѝ ги собираше и сушеше баба Ангелија. Дома ги сечкаше и ги пакуваше во книжни кеси, потоа на кесата испишуваше упатство. Беше пресреќна кога ќе влезеше некој и ќе речеше дека доаѓа по препорака на некој пријател кој веќе купил чај од неа. Тогаш насмевката жовијално светнуваше на нејзиното лице и таа услужливо му ги објаснуваше благородноста на чајот, на мевлемите, на облогите, на тревните бањи...

Чувството на бесполезноста и незадоволството исчезнаа како отфрлено проклетство. Превласта над времето ја ослободи од спомените, а копнежите што веќе ѝ припаѓаа, ѝ ја вратија самодовербата. Сега спасена од самата себеси, таа ѝ се предаде на работата. На ќерките им пишуваше: „Чудесна енергија и организираност не краси кога работиме нешто во чиј исход веруваме. Сега колку повеќе имам работа толку повеќе имам време за сè. Вчера ѝ ја однесов првата плата на баба Ангелија. Ѝ реков дека ни е потребен уште некој и дека не можеме сами, ние двете. Но, да не должам... Штотуку приготвив боров сируп. Сè уште е жежок во шишенцата. Ах! кога би можеле да го вдишите ова испарение на борова смола! Добра ноќ, мои деца. Имам само четири часа за спиење. Утре ме чека прекрасен ден!“

Го испрати писмото на двете, го исклучи компјутерот, стана и се протегна. Уморот рамномерно се разнесе низ вените и тогаш ја обзеде сонот. Јосиф одамна спиеше во фотелјата со книгата раскрилена на градите. Таа се наведна над него, му ги извади очилата и ја склопи книгата. Едно време го набљудуваше. Дишеше рамномерно. Една жила на вратот му пулсираше во ритмот на дишењето. Ситните брчки околу очите своеволно му потреперуваа, како пајажинки. „Јосифе“, прошепоти наведната над него, потоа почека и го бакна. Ниедна желба во тој момнет не тлееше така силно како страста што ја обзеде. Сега кога би бил буден да ја зграби во прегратка, па да се истркалаат на килимот! „Јосифе!“ повтори, а тој ги отвори очите и буновно ја гледаше. Таа му го допре коленото и галовно се насмеа. „Спиеш! А јас би сакала да разговараме... Имам многу замисли...“

„Верувам, Анастасија“, се проѕевна. „Ти верувам. Само што сега нормалниот свет спие... ќе преживеат твоите замисли до утре...“

„Да, ќе преживеат“, рече воздржано и се тргна од него.

Потоа тој само ја промени просторијата на леглото, а таа забрзано се подготви за спиење и тивко се положи на работ од постелата. Го префрли чаршафот преку колковите и долго, долго настојуваше да заспие. Изутрината додека се подготвуваше за на работа и патем, го пиеја утринскиот чај наместо кафето, секако за промените таа се заложи, тој ја пресретна во нејзината заитаност и ја прегрна.

„Ноќеска сакаше да разговараме... Кажи ми, сега сум одморен“, рече. Таа се измолкна од прегратката и продолжи да ја закопчува кошулата.

„Сега јас немам време, а и ништо не е неопходно за планетава!“

„Цинична си“, рече тој и се обиде да ѝ го закопча наредното копченце, а таа му се истави од дофатот.

„Мислиш?“

„Да! А и зошто да разговараме кога ти сè си решила!“

Додека зборуваше тој ја проверуваше содржината на чантата, од масата ги собираше очилата, пенкалото, нотесот, часовникот и телефонот; гласот му беше студен, со израз на рамнодушен собеседник. Таа ја загушуваше нетрпеливоста за да го ислуша, а на излегување се сврте со строга напрегнатост.

„Јосифе“, рече, „ имаш потполна слобода да мислиш што сакаш. И самиот знаеш дека до сега за сè се советував со тебе, но штом имаш такво убедување, тогаш да не здодевам!“ и гласот и погледот ѝ беа студени. Во лутина ги грабна двете торби преполни со ќесички, шишенца и кутивчиња и излезе. Јосиф само ги крена рамениците.

Вчера му се најавија од Министерство за култура , рекоа дека имаат свои гости од Америка и рекоа дека сакале да го видат локалитетот. Тоа значеше дека овој ден ќе го помине таму, а таму ги забораваше сите размирици со Анастасија, и со самиот себеси.

Му причинуваше задоволство да ја прераскажува приказната за Светата планина додека десетици љубопитни лица внимателно го слушаа и го следеа секое негово движење. Тогаш прескокнуваше од камен на камен, ги претрчуваше карпите, одеше до жртвениците, ги искажуваше своите видувања за тоа дека тука се одигрувале обредите поврзани со култот на Сонцето и Мајката Земја. „...Значи, ова плато е жртвеникот... Ако загледаме подобро, ќе ја забележиме оваа бразда во камениот под... што не е случајна, таа е направена за да ја прибира крвта што истекувала од жртвата...“ Додека раскажуваше ги слушаше шепотливите воодушевувања на групата и се чувствуваше одважно; потоа им ги покажуваше патеките и другите остатоци од градбите и нагласуваше дека овде сèси има значење. Со уште поголема занесеност им раскажуваше за богатството што досега го открила неговата екипа; зборуваше за тезите кои се поткрепени со пронајдоците што ќе ги видат во нивниот музеј и конечно за плановите што се во непосредна зависност од парите што ги издовјува оштеството.

Тогаш забележеше како бран на едно поинакво чувство несетно го препокриваше восхитот на нивните лица и нивните насмевки исчезнуваа во безизразноста на сомнежот. А тој сочуствително ќе си ја поткаснеше усната и ќе издишеше длабоко. „Но да се надеваме дека еден ден ќе бидеме побогати и нашите идни генерации ќе направат многу повеќе!“ го завршуваше раскажувањето. Беше соживеан со лефтерноста на оваа реченица како актер чиј сценски настап завршува со конвенционален текст. Потоа луѓето му приоѓаа да му честитаат, да се поздрават со него, да го прашаат нешто, и да се фотографираат со него. Беше човечки да се чувствува поласкано. Тогаш дома се враќаше разгален кон себеси, а немарен кон другите. Од Анастасија очекуваше внимание и нежност на жена која има прекумерна почит кон делото на својот маж и која со сето свое срце му е предадена на неговите желби. Го онерасположуваше нејзината нагла амбиција. Сметаше дека е краткотраен занес што сам од себе ќе згасне ако тој ја остави кутрата сама да се прполка во обврските што ќе ѝ ги наметне работата. А потоа волјата ќе згасне како пламенот на чкорчето што гаснува пред силата на ветерот.

Затоа беше рамнодушен кон нередот во кујната, кон нејзиното задржување на работата, кон честите идења во селото кај старицата, кон нејзините доцни легнувања и кон бдеењата пред компјутерот. И навистина, имаше денови кога на Анастасија ѝ беше потребна помош и поткрепа, кога се чувствуваше разнесена на атоми, а кога ќе легнеше ѝ требаше време да го одоброволи сонот да ѝ го состави телото и пак препородена да го започне денот. Но таа знаеше да проникне во неговите намери и не им веруваше на случајностите, затоа промените што ги забележуваше во неговото однесување беа поттикот, беа заповедниот восклик „напред!“ што го буди боребениот дух и дополнително ги собира сите сили во битката. Тоа беше единствениот начин, и не можеше поинаку!

Имаше денови кога и самата се прекоруваше што прекумерно се внела во работата, но тогаш како од потсвеста повикана, ќе се појавеше Софија. „Анастасија!“ „Софија!“ весело ќе си ги кликнеа имињата и едновремное ќе се поздравеа со воздушеста прегратка. Ретко остануваа во аптеката. „Ајде, те водам на кафе!“ Софија весело ќе заповедаше. „Остави го светот нека се снаоѓа без твоите чаеви. Ме загрижуваш!“ умилно ќе ѝ се загледаше в лице. „Да!“ ќе се согласеше Анастасија и веќе го раскопчуваше белиот мантил. Софија ѝ ја подаваше чантата, и излегуваа.

Патем непрестано зборуваа: додека ја поминуваа улицата и бегло ги осмотруваа излозите, додека го чекаа кафето, додека сладострасно го пиеја, додека се поздравуваа. Колку беше искрена таа веселост, а колку привид, секоја за себе си знаеше. Но во тој дел од денот тоа брборење им беше неопходно како што на врапците им е неопходно црцорењето после истрошениот ден. А на разделување, речиси, секогаш Софија имаше некаква вест што потврдуваше дека наминувањето во аптеката не било тукутака.

„Знам дека имаш нова вест! Ајде кажи ја!“ овојпат Анастасиа беше пресретлива.

„Да,“ рече Софија. Потоа ја зеде чантата и откако разбуричка во неа, извади еден лист од весник. „Еве, прочитај! Саем за чаеви!.. На крајот од месецот. Во Белград. Не би требало да го пропуштиш.“

„Јас? Како мислиш?“ Анастасија праша и зачудена, и љубопитна.

Никогаш не помислуваше дека може да појде на еден таков саем. Во момнетот си ја создаде сликата на шарените штандови, наредени во двојни, во тројни редови и еден до друг, сè понакитени со пакетчиња од чаеви и со свежи ракатки од иванчица, од риган, од лаванда, од вртипоп, од смилје... И сè наоколу мириса како што мирисаат планините на Балаканот... Се замисли себеси како да е дојдена кај свои роднини на весел празник. Софија сесрдно ѝ се насмевна и благонаклоно ѝ ја стисна раката.

„Да, мила...Јас не би се двоумела!“

„А како? Тоа не е едноставно!“

„Едноставно е. Само ако имаш силна желба!“ тоа беше и одговор и поздрав. Кога остана сама Анастасија си ги среди мислите и заклучи дека не може да го оствари патувањето. Утешително си рече дека сајмовите ги има и ќе ги има, а за овој сè уште не е подготвена. Всушност, од каква полза би ѝ бил тој саем? Само би изгубила неколку дена, би потрошила пари за брошури и дребулии и би се вратила преморена до разболување, а овде без неа сè би застанало. Беше задоволна што така бргу му се оттргна на искушението. Попат велзе во самопослугата. Наеднаш имаше желба да си угоди со храната, па купи свежи шампињони, каламата маслинки, шише со шардоне и пченкарен леб. Додека плаќаше на касата помисли дека Јосиф нема да биде воодушевен од ручекот. Но, ќе го проголта!

„Не можев да им одолеам. Беа нестварно бели, цврсти како снежни топченца. Да ти е жал да ги исечеш!“ му објаснуваше додека го сечкаша магданосот. Тој се расоблекуваше во ходникот и влегуваше во бањата, но не пропушти да ѝ одговори: „Па зошто ги уништи?“

„Заради тебе. Да те нахранам со егзотика!“

„Додај и нешто нормално. Колбаси на пример!“

Таа не одговори. Ја вдиши пареата над тавата.

„Прекрасно!“ рече. Потоа ги пресипа во плиток сад и ги однесе на масата. „Имаме и вино!“ си рече и го донесе. Ги донесе и чашите од тенко стакло и тогаш седна.

„Што е поводот?“ праша тој додека го отвораше шардонето.

„Нема повод. Или, повод е убавиот ден!“

„Тогаш да земеме и нешто нормално!“ рече и стана да го донесе остатокот од вчерашниот ручек.

„Шампињони?“ го праша таа држрјќи ја неговата празна чинија.

„Секако, но малку!“ одговори тој со полна уста, бидејќи веќе јадеше од тенџерето што го донесе на масата. Но, во момнетот кога им се сретнаа погледите и кога тој го забележа нејзиниот разочарувачки израз на лицето побрза да ја голтне храната, па се обиде да се оправда: „Гладен сум, не појадував... Барем да ми речеше...“

„Сеедно!“ рече таа и си стави во чинијата.

„Не разбирам што е тоа што е сеедно Повеќе би ми годело чаша пиво. Но, сеедно!“ се засмеа, па ја поткрена чашата. „Да наздравиме! За што?“

„За љубовта!“ рече таа, со усилна сериозност.

„Да, за љубовта!“ тој прифати со истиот израз на гласот. Чашите весело одѕвонија.

Таа ги обожуваше трпките од виното, затоа ја задржуваше голтката в уста и обично, го набљудуваше него бидејќи тој пиеше бавно и со затворени очи. Тогаш лицето му се опушташе, во рацете му се смируваа движењата, градите му ја замазнуваа кошулата, а тие благи рамномерни движења беа скротената сила што ѝ влеваше доверба и ѝ ја побудуваше страста, па таа посакуваше да го бакне. Но овојпат набљудувајќи го мислите ѝ се вратија на саемот и се запраша каква ли ќе беше здравицата, да речеше: За моето патување во Белград! Дали ќе му го разнишаше спокојството и ќе се вдадеше во жестока расправија што ќе ги внесеше во одреден молк, или воздржано ќе го испиеше виното, а потоа ќе ѝ одговореше со прашање: Зарем мислиш да патуваш? Таквиот однос како подмолна болест, ќе ги парализираше сите нејзини желби. Затоа не сакаше да се подигрува и бесцелно да ја жртвува благодатта на храната. При крајот на ручекот тој беспоговорно посака кафе. „Еве, јас ќе направам! “рече. Широкоградо ги рашири рацете и откако го допи виното во чашата, појде во кујната. Анастасија премолча. Таа ги собираше чиниите кога заѕвони телефонот.

„Телефонот!“ тој ѝ довикна.

„Да.“ рече таа и веќе го слушаше во слушалката гласот на Софија. „Што реши? Љубопитна сум?“ прашуваше Софија. „Не, не идам... Не, оваа година“, се оправдуваше Анастасија. „Како можеш? Не можам да те сфатам?“ Софија продолжуваше со убедувањето. „Не верувам дека и догодина ќе отидеш! Всушност, сега треба да отидеш, а понатаму редовно да ги посетуваш!“ Анастасија ја држеше слушалката вклештена помеѓу образот и подигнатото рамо бидејќи продолжуваше да ја раскренува маста. Тоа значеше дека на разговорот не му придава особено значење, затоа Јосиф остана незаитересиран и свртен кон шпоретот. Но кога таа рече: „Не, не сум му кажала...Ајде ти со мене!“ Тој ги собра веѓите од наглото љубопитство и застана со ѓезвето над филџаните; го чекаше продолжението на разгиворот, а Анастасија ги остави садовите и ја фати слушалката, веќе не беше немарна кон разговорот. „Занчи тоа е втората вест што денеска заборави да ми ја кажеш... Честитам...Добро... ќе рзамислам... Ќе се видиме... Благодарам, ќе му пренесам... Ќе го поздравам.“ Ја склопи слушалката. Знаеше дека треба да го објасни разговорот и затоа поита.

„Те поздрави Софија.“

„И?“ праша тој.

Шолјичките беа полни, ги носеше кон масичката. Анастасија не одговори. Можеби не го слушна бидејќи продолжуваше да снове низ двете врати од трпезаријата и кујната. Тој го повтори прашањето, но сега со боја на лутина. „Само тоа ?“ рече. „Само тоа беше разговорот?“

„Не, не беше само тоа! Ми кажа дека се вработила во некаква невладина организација, ќе предава француски... Летен курс за забрзано учење на францускиот јазик. Ми рече дека вечерва ќе го држи првиот час...И се радувам за неа што пронајде нешто да работи.“

Потоа седна во фотелјата, го зеде кафето и го потпре на коленото. Имаше вродена грациозност во нејзините движења, затоа тој сакаше да ја набљудува, но овојпат тие движења само ја поредизвикуваа неговата нетрпеливост. Кога помисли повторно да ја праша, таа го врати кафето на масата и со нагла веселост рече: „Ајде да одиме на саем во Белград!“ се насмеа на неговата изненаденост. „Да, на саем во Белград!“ му појасни. „Саем на лековитите растенија на Балканот!.. Софија го пронајде...“

„А ти ја покани! Па откако таа те одби ме каниш мене! Така е, нели?“

„Не! Не така, но можеш да си измислуваш и јас не можам да те разубедам!“

„А зошто не ме праша пред да се јави таа?“

Тој не ја криеше навредата и сметаше дека има право да е дрзок. Неа неправедните обвинување отсекогаш ја жесточеле, затоа одговори со строг тон.

„Затоа што не мислев да одам! И затоа не ти реков! Но кога гледам колку врева се дигна, само затоа што не сум ти кажала, се прашувам што би сторил да појдам?“

„Тоа ти е изговор, Анастасија!“

„Каков изговор?“

„Сакаш да одиш! Наследството сосема те измести од животот, од нашиот живот! Ме загрижуваш!“

„Зошто?“ пламна и таа како тој.

„Уште ме прашуваш? Каде сум јас во сето тоа? Колку време имаш за мене?“ со жестина го турна филџанот, кафето исплиска на масичката.

„Толку колку што ти сакаш! А колку време ти имаш за мене? И...дали ова што го работам е само за мене?!“ таа зборуваше низ заби.

„Не знам за кого е, ама за мене не е! Ако ме прашаше мене, јас поинаку ќе постапев!“ гневот му светеше од зениците.

„Ти не си прашан?! Па јас не ни дишев додека не ќе те прашав!“

„Само си умислуваш, Анастасија! Вистината е што никогаш од ништо не си задоволна. За тебе секогаш сè може да е подобро. Нели?“

„Да! И што има лошо во тоа?“

„Има, Анастасија! Луѓето го забележуваат тоа!“

„Што забележуваат?“ таа се врати и го истури кафето во мијалникот.

„Колку си студена, колку си госпотствена, и колку си свилена!“

„Јас?“

„Да! А јас мислев дека ќе сфатиш...“

Таа ги затвори очите и само си ја стисна вилицата. Беше длабоко повредена. Откако вдиши со сета сила продолжи збор по збор, а заборовите ѝ се стружеа во грло како деланки: „Кутар мој мажу, колку тешко ти било со мене! И толку години да страдаш?“ тогаш повторно ги затвори очите и ѝ потекоа солзи. Таа не ги сакаше, но не можеше да ги задржи. А нему како тие да му беа целта, презриво ја погледна и надмоќно се насмеа: „Ете, го твоето оружје! Се растопи мојата кутра женичка!“

„Како можеш?“ само толку изговори за да може да го проголта новиот порој од солзи и излезе.

Подоцна ќе ѝ раскаже на Софија: „Ништо не ме навреди толку колку тоа негово подбивно смеење...Но, и целосно ме разбуди, па да се соочам со вистината дека вината е и во мене! Знаев, ако сега отстапам, јас сум зависна од него!“





Глава V


„...Лудо е да се живее многу мудо...“

Едгар Морен





Анастасија отпатува. Јосиф беше изненаден. Не веруваше дека таа ќе ја оствари намерата. Дури и кога телефонираше за да си резервира билет, тој се сомневаше во нејзината решеност. Сега беше гневен на својата самовуререност и на нејзината безразборитост. Требаше пред некому да го истури својот бес, а немаше желба да излезе од дома. Дождот што од попладнето мошореше над градот, само го надополнуваше чуството на заборавеност. Затоа го зеде телефонот и ја побара Софија. „Загрижен сум“, рече шалаво, „нешто зачудувачко се случува со жените по четириесетата. Ненадејно заминуваат од дома!“ Софија се засема, брбна весело како расцрцорен врабец.

„О некој е љубоморен, разочаран и исплашен?!“

„Не само сум јадосан, малку гладен и во потрага по соговорник!“

„Дали ме каниш?“ праша таа и откако го слушна одоговорот рече: „Ќе дојдам. Да ќе поитам.“

Но, не се иташе. Таа дури сакаше да биде чекана бидејќи уживаше во помислата на неговата нетрпеливост. Затоа кога заѕвони тој наврапито ја отвори вратата и намуртено ја праша: „Каде си? Веќе изгубив надеж!“ таа му го пружи чадорот и помина покрај него газејќи на прсти, ги одметна мокрите чевли и дури тогаш рече: „Види каква жртва сум за тебе! Во близина немаше место за паркирање. А ти ме прекоруваш!“ „Не, “ умилно рече тој и ѝ ја тргна косата од образот. „Само се исплашив и ти да не ме изневериш!“ Потоа влегоа во дневната соба. Тој со рака покажа да седне каде сака, па отиде во кујната. Таа седна во фотелјата, си ги протри нозете испрскани од дождот и го зеде весникот што беше на масичката. „Зошто си гневен што Анастасија отиде на саем? И, дојди овде! Каде се загуби во кујната?“ го повика. „Еве ти подготвувам сок од лимон со мед. Знаеш колку освежува! Штити и од настинка“ ѝ одговори. Ги донесе двете чаши и откако ги стави на масичката, седна. „Повели!“ рече. „Вкусот е прекрасен кога медот сè уште не се растопил, па сè е и заедно и пак одделно.“ Таа се насмеа и го послуша, а тој продолжи: „Зошто сум гневен, ме прашуваш? Гневен сум затоа што отиде тукутака. Без нужна потреба. И ме остави занемен, без збор...“ „Зошто? Саемот ја интересира! Мислам дека не го криеше идењето, дури и премногу се премислуваше!“таа застана во одбрана на Анастасија, само колку да се продолжи разговорот. „Те молам“, рече тој. „Ајде да не се убедуваме... Сајмовите се толку важни колку сакаш да им одвоиш време за да се шешеравиш низ некакви штандови, тезги и безброј глупости. Тогаш собираш брошури и визит картички, влечкаш преполни куфери за потоа, откако ќе слегне уморот и еуфоријата, да поченш да расчистуваш едно по едно.“

„Не си праведен“, рече таа.

„Знаев“, одговори тој. „Како во добрите страи времиња: Анастасија ќе го работи тоа што го сака, а јас и ти ќе ја чекаме.“

Додека зборуваше, стана и донесе шише со црно вино. Софија отиде по чашите. Низ смеа рече: „Да! И секогаш ама баш секогаш кога ти ја напаѓаш, јас ја бранам или јас ќе ја напаѓам, а ти ќе ја браниш. А двајцата ...отсекогаш...“

„Што двајцата?“ праша тој и ги наполни чашите. Потоа ѝ ја пружи едната и ја зеде другата чаша, па откако ги допреа рабовите, откако одѕвони стклото и откако ја испија голтката „за доборо здравје“, тој повтори: „Што двајцата?“

„Двајцата отсекогаш... ја сакаме...“ одговори загледана во него, во неговото лице, во двете растреперени брчки што како пијавици му поигруваа на десниот крај од усните, секогаш кога сакаше да премолчи некакво негодување. Оживејаа и сега и му го скокоткаа образот, а таа забележувајќи ги бегло им се насмевна. Кога почувствува топло струење во колената и `рбетот, кога сите клетки на телото ѝ зажарија до усвитеност, а само срцето ѝ се притаи пред наслутената возбуда како птица пред невидена стихија, таа бесчујно стана од фотелјата, со ниедно одвишно движење, се исправи пред него и ги допре двете затреперени пијавички покрај десниот агол на неговите усни. Потоа ги затвори очите бидејќи страста молскавично блесна во нив. Не се померија, а телата им се превиткаа во снажна, похотлива прегратка. Следниот момент се одронија како од невидлив постамент, и се стркалаа на килимот. Сè што се случуваше во тој час беше безрезервно, импулсивно, природно сплотување на маж и жена кои премногу долго се барале. Потоа, се привија во мирна длабока нежност.

Мракот беше саѓе што паѓаше врз нивните тела, врз нивната облека и наоколу. Дождот сè уште цапкаше по ламарината на прозорецот.

„Сè уште врне“, прошепоти таа.

„Остани“, рече тој.

„Не можам“, рече таа. Потоа се подигна на лактот, му ги бакна градите и стана. Си ја собра облеката.

Беше два часот по полноќ кога излегоа. Градот сумтеше мокар и измиен од дождот. Излозите и рекламите се огледуваа во вировите како во расфрлани огледала. Еден пес лунѕаше околу нејзиниот автомобил. Тој појде со неа за да ја испрати, но без објаснување влезе во автомобилот, а кога пристигнаа пред влезот на нејзината зграда, му беше јасно дека не можеше да ја остави.

Во ноќта што ја поминаа, ги возобновија сите сетила во себеси, и заспаа на разденување. Кога тој се разбуди утрото беше на одминување, се забележуваше по силната светлина што се цедеше од проѕирките на ролетната и во блескави зрна се истураше низ разгужваната постелнина на креветот.

Таа излегуваше од бањата. Само колковите ѝ беа замотани во крпата. Од косата ѝ се цедеа водени мазурки и ѝ капеа на градите. Јосиф ја гледаше како првпат во животот да ја среќава. Тоа беше Софија со која заедно израснаа, на која ѝ ги кажуваше своите љубовни јадови, од која бараше совет, која му ја поправаше вратоврската на матурската вечер, со која ја чекаше Анастасија, која за родендените му ги купуваше омилените книги, која се радуваше на раѓањето на нивните деца; тоа беше Софија по која тој никогаш не се сврте за да ја види како оваа ноќ.

Таа како да погоди што тој размислуваше, го погледна со топлина во очите и откако со крпата си ја протри косата, се спружи покрај него и тивко рече: „Знаеш кога сфатив дека сум вљубена во тебе? Кога го купи чамецот. Тоа беше прекрасно нешто...“ зажмирка во занес. „Во празната соба јас да си го затечев мажот во чамец со весла во рацете, ќе бев најсреќната жена на светот. Тогаш се вратив од кај вас и цела вечер си тагував, тагував врз судбината.“ Таа зборуваше опуштено, со умерена чувствителност како да раскажува прикзана, потоа замолча и се насмевна. Тој ја слушаше и молчеше, дури потоа силно ја прегрна покрај себе и наведнувајќи ѝ се над лицето и ја погали косата и ја праша дали ќе појадува. „Секогаш појадувам“, рече таа. „И јас“, рече тој. „Знам“, рече таа.

По појадокот тој се јави на работа, рече дека ќе задоцни, а веќе доцнеше. Се врати дома, а потоа појде во музејот. Софија се зафати со поготовка за вечерашните часови. Додека го прелистуваше учебникот ја опсенуваа слики од вчерашното доживување. Малку беше зачудена што не чуствуваше ни вина, ни грев. Срцето ѝ беше полно само со љубов.

Наредното попладне Анастасија се врати. Јосиф ја пречека на станицата. Беше безгранично внимателен и разговорлив. Наеднаш сакаше сè да знае: дали ѝ било удобно во автобусот, дали многу ги задржале на границата, како се сместила, како изгледа Беград сега, какви чаеви донеле на саемот; ги бараше каталозите за да ги разгледа и забележа дека таа би можела да направи подобри. Потоа ѝ ја зеде раката и рече дека идната година и тој ќе појде со неа, дека овојпат, сепак, имала среќа што се сретнале со Кирил. „Добив порака од него.“ Потоа стушено се насмеа и гледајќи си во рацете, а не во неа, рече: „Ти не ми се јави.“ Таа прашално ги собра веѓите. Нешто беше изменето во неговото односување, или беше само обид да се промени нешто. Анастасија сомничаво го набљудуваше и го забележувше мимолетното разминување на нивните погледи, ја чудеа наглата отсутност и нејасната напрегнатост што му прелетуваа преку лицето како сенки на вознемирени ластовички кога облетуваат врз загрозеното седало.

Неколку дена подоцна таа наеднаш ќе се загледа во зениците на својата другарка и ќе ја праша: „Софија, што работевте со Јосиф додека бев во Белград?“

„А што би правеле маж и жена кои цел живот ги сврзува една личност!“ со божемна небрежност и низ смеа ѝ одговори Софија.

„Да! И тоа е одговор“, рече Анастасија и продолжи со пакувањето на мевлемите. Софија тогаш ги зеде ножичките и се зафати да сечка лентички од еден лист што беше за фрлање бидејќи отшампаните етикети не беа доволно јасни, а нејзините раце имаа потреба за било каква работа.

„Не знам. Но има нешто што Јосиф се обидува да го преживее без мене... “

Софија претпазливо молчеше пред воздржаноста на Анастасија што беше природен одраз на нејзината самоувереност во расудувањата, на што отсекогаш и таа и Јосиф ѝ се восхитуваа, но сега само ја сожали нејзината надменост. Сепак, не ги сакаше непредвидливите прашања што ги слутеше, па ги собра на купче парченцата што беше го исечкала, ја расчисти масата и рече дека мора да си оди. Тоа беше најразумното решение во тој момнет.

Анастасија остана да работи. Откако се врати од саемот си постави задача да напише прирачник за распознавање, берење и користење на најчестите лековити билки што растат на нашите планини. Работата на прирачникот си ја наметна како единствен избор пред загрозената чистота на бракот. Затоа седнуваше пред компјутерот и работеше до исцрпеност. Го пишуваше, допишуваше и го преправаше воведот. Ги одделуваше најубавите фотографии што ги имаше од бербите со баба Ангелија. Сакаше на книгата да ѝ даде душа, да го поттикне читателот да ја препознае билката тука, околу себе – во дворот, во тревникот, во пукнатините на асфалтот, а потоа да излезе и во планината... Сте видели ли градина со боливач? Или со слез? ги прашуваше своите читатели. Погледнете ги фотографиите. Оваа убавина се наоѓа на петнаесеттина километри од нашиот град. Оваа година сте ги испуштиле, но идната пролет, со нетрпение чекајте го мај. Ако еднаш сами си ја наполните кошницата со овие ситни жолти цветови со бели венченца од кои анилинот опојно испарува на сонцето, па и пчелите заспиваат во нивните стебленца, вие веќе никогаш нема да бидете задоволни од купената камилица од аптека... Или, еве го глуварчето, како мали сонценца во тревникот пред вашата зграда или во пукнатината на работ од тротоарот се неговите цветови... Вие го забележувате и му се насмевнувате на вашиот пријател од детството, та нема некој од нас што не го набрал прецутеното глуварче и не дувнал во тие меки листови. Дали знаете дека од неговите цветови, можете да приготвите сируп што ќе ве оснажи?...

Таа вдахновено пишуваше, и пишуваше. Дури кога ќе се почувствуваше сосема испразнета и немоќна да состави и најпроста реченица, идеше на спиење. Легнуваше на работ од креветот, со лицето на дланката, го слушаше дишењето на Јосиф, прекинувано од повременото `рчење и заспиваше.

Јосиф се навикна на прекумерната работа на Анастасија, всушност, беше разумно да се плаќа цената на извалканата совест. Сега не ѝ префрлуваше дека ја занемарува куќата, дека нема време за него, дека одамна не зготвила целосен ручек, дека не поканиле пријатели, сега не беше гласноговорен како некогаш. Сега ќе влезеше во собата, ќе постоеше до неа, ќе го проследеше тоа што таа го работеше и ќе ја прашаше дали ѝ треба нешто, дали може да ѝ помогне некако, и ако таа одречеше со главата, со насмевката, со погледот, тогаш ја оставаше како и да ја нема. Но што и да работеше, мислата на Софија го прогонуваше во секој момнет. Си наредуваше прибраност, но сè во него беше возматено од доживувањата на тие два дена што ги поминаа заедно. Разумот отстапуваше пред копнежот да биде со неа, а Анастасија како да беше во заговор со самата себеси, па кога тој ѝ рече дека се запишал на летен курс по француски јазик за да го обнови знаењето, таа само скимна со рамењата и се насмевна: „Значи, Софија ти е учителка! Занимливо!“

„Што е занимливо?“

„Занимливо е како сакаш да си го трошиш времето.“

„Зошто?“

„Затоа што не верувам дека има нешто што можеш да научиш од Софија, “ потоа замолча, па ги собра усните во пупулче, а едната веѓа ја подигна во израз на двосмислено значење: „Освен ако не се работи за нешто таинствено.“

„Како мислиш?“ Јосиф почувствува трпки од наглата вознемиреност.

„А ти зошто толку се жесточиш?“

„Затоа што ја потценуваш!“

„Јас? Никогаш! Особено, не сега кога... кога толку убаво изгледа. Никогаш поубаво... Можеби затоа што ние сме огрделе, а таа останала иста!“ Додека зборуваше непрестана да работи, од што Јосиф дополнително негодуваше. Отсекогаш го нервираа разговори без целосно внимание кон соговорникот, а таа продолжи да ги отвара досиеата со фотографии, да ги наголемува, да ги смалува, изострува, да им се воодушевува: „Погледни, колку се убави поточарките, а види го сега оваа... Бисерок...Погледни како сум ја „фатила“ капката роса во листот. Како бисер е, нели?“

Јосиф погледа бегло, но веќе не можеше да се воздржи: „Анастасија, невозможно е со тебе да се разговара. Ти...“

„Што јас?“

„Занесена си со тревите! Погледни наоколу! Погледни што се случува!“

„А што се случува, Јосифе?“

„Животот ни изминува!“

„Не, мил мој, јас мислам дека сега ја живеам полнотата на животот!“

„Тоа ти мислиш! Јас би рекол дека само се занесуваш!“ Јосиф одамна ја сакаше оваа расправија, затоа се трудеше да не пламне.

„Се занесувам?! Така ја оценуваш мојата работа?!“

„Да, Анастасија! Ти ја помина границата на умереноста... Ме оставаш... Сама талкаш по планините... Си се здружила со некакво бабиште и уште два – тројца селани... и што ако им подготвуваш чаеви на луѓето? Добро: квалитетни чаеви... Што имаш ти од сето тоа? Што имаме ние од тоа?“

Таа го исклучи компјутерот, си ги стисна вилиците и чекаше сè да прегрми во него, да оттатни како луња во планините. Се втиши пред застрашувачкиот налет, се замисли загледана во него како птица кога се предомислува да полета кон опасноста, па си ја поткасна усната и рече: „Што имам јас од тоа? Го имам задоволството од работата, го имам чувството на спокојност во работата, го имам профитот. Знаеш колку заработив овие три месеци? Двојно од твојата плата. И! Не те оставив јас, Јосифе! Ти ме остави мене! Кој колку си бевме потербни овој период?“

„Да, и јас те прашувам?“ тој го слутеше изместувањето на текот на разговорот и затоа ја прекина, но таа само поизразено го згрчи лицето и строго рече: „ Колку си себичен, Јосифе! Не сакаш ни да се потрудиш да ме сфатиш!“

„Се обидов, Анастасија! Сега се обидов, но само ти си таа која треба да биде сфатена, секогаш! Затоа не вреди ни да започнуваме вакви разговори!“

Потоа тој излезе од собата, а кога по два часа се врати, таа го пресретна и нежно го бакна. Останаа цела вечер заедно. Заедно и си легнаа. Во мирна и длабока нежност му се предадоа на сонот.

Некогаш жестоките кавги имаат и жесток пресврт, па завршуваат страсно, со похотливо љубење.

Обновеното внимание продолжи и утредента, а вечерта отидоа во кино. На велгување во кино салата, во одразот на стаклото од вратата, на Јосиф му се пристори како да ја виде Софија и нагло се сврте. Анастасија го проследи неговиот поглед, но не рече ништо. Јосиф ги растегна усните во насмевка.

„Се препознав“, чувствуваше потерба да ѝ објасни.

„Погледни околу, сè е млад свет! Како да сме загубени!“ таа само ги собра рамениците и ја пропушти младата двојка кои ја поздравија.

„Кои се?“ тој праша ама прегласно, па Анастасија премолча да одговори бидејќи не сакаше дугите да се забавуваат слушајќи им го раговорот. Тогаш тој повтори. „Кои се овие што те поздравија?“

„Не знам“, прошепоти таа. Кога влегоа и се разредија од турканицта, таа го повтори одговорот. „Не знам кои се, а што ти е толку значајно... Веројатно од аптеката.“

„Па, зошто така не ми одговориш?“

„Како?“

„Како сега.“

„А што ти е на тебе? Твој беше предлогот да одиме во кино и да го гледаме овој филм “

„Ти не би го гледала?“

„Би!“

„Па, тогаш?“

Веќе ги најдоа своите места и седнаа. Филмот започна. Анастасија одамна не беше почувствувала толкава осаменост како тие два часа. На моменти ѝ навреа и слози од самосожалба, а во еден момнет помиси и да си излезе, но знаеше дека ќе нема сила за предизвиканите препирки. Затоа ги собра сите свои чувства и ги затвори во студена непробојност. Додека траеше филмот тој неколкупати се сврте кон неа и со израз на запрепастеност го рече истиот суд: „Очајно! Колку очајно!“ Таа нетрепнувајќи, со усилно внимание кон филмот, го одбегнуваше неговото обраќање.

Следното прозборување беше во автомобилот, откако ги поминаа првите семафори и излегоа на булеварот.

„И?“ праша тој и бегло ја погледна, па кога виде дека таа нема да одговори, продолжи. „Не знам зошто толку го величаат. Очигчедно „Царот е гол“, вечерва видовме.“ Тој знаеше дека таа не се согласуваше со него, затоа самоуверено го продолжуваше монологот. „Мислиш дека јас не сакам да имеаме светски филм, ама сè уште треба многу, многу да работиме... Не може тоа тукутака... Во уметноста нема измами... Така ли е? Или имаш забелешка?“

„Немам“, рече таа. И во исчекување на опасноста ги затвори очите, чекаше како животно засолнето пред толпата што го лови.

Тогаш пристигнаа. Тој нагло сврте кај аголот од зградата од што таа потскокна на седиштето и со двете раце се задржа, речиси, на стаклото.

„Што ти е? Заспа?“ ја праша.

„Ох, не, не знам... можеби“, рече таа.

Не беше премногу доцана. Да не беше со сотрена волја, би можела да поработи на книгата, Но сега го отвори компјутерот и започна да пишува писмо за ќерките. Секогаш пишуваше едно, а го праќаше на двете. Затоа напиша: „Мили деца, штотуку дојдовме од кино. Го гледавме филмот за кој толку се крена врева. Не знам... Татко ви...“, застана со прекор кон себеси и го избриша „татко ви“. Потоа долго, долго размислуваше што да напише за филмот. Напиша дека не ја воодушевил како претходниот од истиот режисер. Но, зарем е важно? Се замисли, па избриша сè и го затвори компјутерот. Потоа отиде во бањата.

Додека се расоблекуваше, од прегласно пуштениот телевизор ја слушаше најавата на весите. Рескиот глас на водителиот ги соопштуваше настаните на денот во земјата и во светот, потоа следуваа рекламите. Таа влезе во кадата и ја сврте рачката на тушот. Водата во боцкави шурки ѝ го облеа телото и ѝ отргна олеснителна воздишка. За момнет ѝ се пристори дека Јосиф разговара со некого на телефонот, но веќе не ѝ беше важно.

Таа вечер Софија доби порака од Стефан дека повторно е во болница. И пишуваше: „Не грижи се, има во мене уште љубов кон животот и не се предавам.“ Таа му испрати одговор. Покрај другото, му напиша: „Таков те сакам.“ Потоа студен трепет ѝ се вовлече во градите и таа го чувствуваше бавното лачење на солзите. Посака некому да му раскаже за Стефан. Го сврете бројот на Јосиф но не му го слушна ни гласот, а ја склопи слушалката. Беше премногу расчувствувана за да го раскаже по телефон нивното пријателство, а беше свесна дека е невозможно Јосиф да дојде кај неа.





Глава VI


„Секое време има свое чудовиште“

Волтер





Многу подоцна, во белешките од тоа лето Софија ќе прочита: „Август во градот и август во планината ни од далеку не си налкуваат... Август во градот е тромав и здодевен. Тој е како сенилен љубовџија, живее занесен во спомените на својата генерација која одамна ги потрошила сите матурски годишници. И никој не би го ни забележал неговото пристигнување, ако не се огласи со по некоја напорна авантура од дождлив ветер.

Август во планината е неприкосновено моќен господар. Остроумен стопанственик кој се распојасил и го смотри зреењето, со намера е од секоја овошка амбар да наполни, дури и за птиците да му преостане... Јас не сум поет за да можам тукутака да ја искажам оваа споредба ако не ја доживеав во планината, а ваквото доживување на август му го должам на Кирил.“

Софија се враќаше од часовите кога Кирил ѝ се јави по телефон за да ја покани во неделата да му биде гостинка. „Преубаво е, ќе видиш“, рече. „Јас сум таму секој слободен ден и нерадо се враќам. Одамна чекам да се соберме сите. Може и да преспиеме, има место.“ „А кои ќе се собереме?“ го праша таа.

„Јас, ти, Анастасија и Јосиф и може да дојдат едни помлади пријатели... Ајде, речи дека ќе дојдеш!“ тој зборуваше уверливо и со весела љубезност. Додека го слушаше, таа го замислуваше неговиот добродушен израз на лицето што отсекогаш ги разоружуваше соговорниците и сега ѝ изнуди насмевка. „Да, ќе дојдам!“ Вревата им ги загуши гласовите, па неслушајќи го, таа повтори уште еднаш: „Да ќе дојдам. А за сè друго ќе се договориме дома. Поздрав!“ Го склопи телефонот и со еднаква заитаност ја помина улицата.

Беше задоволна што овој викенд нема да ѝ биде празно време, што нема здодевно да се штурка низ двете соби, бањата и балконот, што нема да обновува некакви сеќавања и нема да го премерува тоа што било со тоа што можело да биде ако таа била посамољубива, посила и порешителна пред дваесет години, пред десет или само пред десетина дена. Таквите мисли ја туркаа или во сожалба или во сеопшт гнев. Затоа понеделниците ги дочекуваше со ведрина како животно кое штотуку се ослободило од стапицата, па несвртувајќи се, со потисната болка во себеси и со нескротена радост, ита кон неизвесната слобода.

Кирил повторно се јави за да го уточни нејзиното доаѓање.

„Можеш да дојдеш со нив, а можеш и да ми се јавиш, па јас ќе дојдам да те земам.“ Беше сфатливо да дојде со нив, но беше премногу нечесно кон Анастасија. „Ќе дојдам сама...“ „Зошто?“ рече неговиот глас од слушалката и замолча во исчекување на одговорот. „Сакам сама да го доживеам патот до твојата планинска куќа...“ беше задоволна од смислениот одговор. „Добро! Но малку е посложено. Куќата не се забележува од патот.“ Кирил отсекогаш беше и премногу одговорен, затоа сега поита да ѝ објасни подетално. „Не грижи се. Ќе те пронајдам,“ таа намерно беше небрежна за да го увери дека нема да се премисли. „Како ти сакаш. Ако се премислиш, јави ми. Договорено?“ тој бараше потврдување од неа. „Договорено“, таа се согласи.

Сепак, колку и да беше обичен, овој разговор ѝ го загрози спокојството. Можеби требаше да измисли причина и да се засолне себе си од неблагодарната улога на измамничка. Но, во моментот, кога самопрезирот ѝ ги стегна вилиците и кога тревогата како гласник ѝ втрча во срцето, една мисла ѓаволесто ѝ намигна, а таа сојузнички ѝ се насмевна. „Што ќе докажам ако го откажам излетот? Ништо! Нема што да се докажува! Светот носи на душа поголеми тајни од тајната за едно изневерено пријателство! А планетата и понатаму се движи по совршен ред! “

Софија размислуваше и бараше нешто за читање. Бараше книга што целосно ќе ѝ го насочи вниманието, читајќи да заборави на сè што дотогаш ѝ ги разгрануваше мислите. Ги земаше книгите ги разгледуваше и повторно ги враќаше во редот на полицата. „Конечно“, рече и се намести во фотелјата со „Пофалба на глупоста“. Го исклучи телевизорот и ја отвори книгата, но не на првата страница. Таа ги побара забележаните места. Тоа го правеше отсекогаш: текстот што сакаше брзо да го пронајде секогаш кога ќе ја отвори книгата, го ставаше во аглести загради што ги испишуваше лефтерно, со молив. „Зошто не го препишеш? Можеби некому тие обележени мисли ќе му бидат безначајни, а многу кажуваат за тој кој ги потцртал“, ја советуваше Анастасија. Софија рамнодушно ѝ одговараше: „Тоа се мои книги!“ Сега пронајде една „заградена“ реченица и ја прочита: „Има ли нешто почесно кога глупоста сама си ги воспева заслугите.“ Потоа ги пушти листовите сами да се пластат натаму-наваму и пронајде уште едно аглесто зацртување: „Сите удобности на животот ѝ ги должиме на Глупоста...“ „Прекрасно!“ рече низ воздишка. Сврте неколку листа. Погледот ѝ запре на еден обележан пасос, но не го читаше, само ги набљудуваше буквите што трепереа и се слеваа во една растеглива дамка, долга до крајот на страницата. Тогаш си ги затвори очите и со левата рака си го стегна челото, се прекори во мислите: Софија, ти не читаш! Ти ги бараш потцртаните места од љубопитство за да видиш дали сè уште се така силни како тогаш кога си ги открила! Ако читаш, читај сега! Од почеток! Значи не требало да шарам по книгите за да не се заведувам самата себеси...

Стана, ја остави книгата и отиде во кујната. Секогаш кога ќе се соочеше со некакво свое незадоволство нагло огладнуваше. Затоа го отвори фрижидерот и прво што забележа беше сирењето, го зеде парчето, а потоа се сврте и од полицата го дограби рендето. Замавна. Работеше брзо и точно. Летаа белите деланки во чинијата, се пластеа како снег на вејавица, го покрија работ и летаа преку садот, но Софија не престануваше сè додека во рацете не ѝ исчезна и најмалото парченце, а металните запци на рендето заканувачки не ѝ ги гризнаа прстите. На маста имаше еден патлиџан, го изми и го насечка во садот со снегулките од сирењето. Малите црвени коцкички од срцевината на патлиџанот како рубини паѓаа во млечната белина на сирењето. Софија ги набљудуваше со израз на задоволство, дури и ги разредуваше со врвот на ножот, потоа го зеде шишето со маслиновото масло и внимателно засипа тенки, вијугави линии како везба со златен конец. На момнети чувствуваше дека напрегнатоста полека слабее во неа. Храната е примитивното задоволство на кое му се приклонуваше во моментите на неподносливите чувства. „Но, сепак, е задоволство“, си рече потоа пресече парче леб, зеде вилушка и отиде во дневната соба, го вклучи телевизорот, седна во фотелјата, ја стави чинијата в скут и ја нурна вилушката. Јадеше долго, и до крај. Јадеше како скитник кој затекол гозба. На програмата идеше долга, здодевна емисија за животот на диносаурусите. Софија почувствува жед, но немаше сили да стане, само ја натопи вилушката во сокот што светкаше на дното на чинијата и ја излижа, па замижа. Низ процепот на терпките диносаурусите уште повеќе ги издолжија вратовите, а движењата уште повеќе им се успорија. „Колку се несмасни“, помисли и му се предаде на сонот.

Се разбуди пред зори, кога студот како гуштерче и протрча низ телото. Ги отвори очите скукулена од неудобноста на фотелјата и студениот трепет на виздухот, го исклучи телевизорот и отиде во креветот. Знаеше дека беше сонувала нешто, но не се сеќаваше што беше... сè уште беше жедна, сега си ја подголтна плунката и повторно заспа како во лулка.

Ја разбуди телефонот што ѕвонеше реско и упорито. Таа, бунилна од предлогото спиење, омлитавено се поткрена и ја залепи слушалката на увото. „Ало“, рече, се обидуваше да се присети кое време е од денот, и кој ден е. Го слушна гласот на Анастасија, како секогаш, со одмерена официјалност.

„Софија? Најпосле! Каде си?“ ја прашуваше.

„Анушка, спијам“, мрмореше таа.

„Се уште? Да не си болна?!“

„Не. Ноќеска работев, па затоа...“

Додека зборуваше лагата ѝ измами растеглива насмевка на усните: беше дрзок ученик кој си набавил цврст доказ за отсуството на пропуштените часови, но само таквиот одговор можеше да биде оправдување кај Анастасија. А таа молчеше, можеби за момент чувствуваше вина за строгото обраќање, потоа рече со поблаг тон: „Утре ќе одиме на излет, нели? Кирил ќе нè чека!“

„Да, ќе одиме“, рече Софија.

„Ти ќе дојдеш со нас, нели?“ Анастасија праша колку да го запази редот на разговорот, а одговорот се подразбираше.

„Не, ќе дојдам сама...“ рече Софија.

„Зошто?“ Анастасја праша во зачуденост.

„Да не ве обврзувам...“ мирно објасни Софија.

„Глупости!“ ја прекори и чекаше да се премисли.

„Не, Анастасија. Еве денска се успав... Не знам за утре... Потоа сакам да појадм на пазар, ако станам порано...“

„Дали ќе се снајдеш?“

„Уф, не ме засмејувај.“

„Добро, како сакаш...Но, сè уште мислам дека е рационално заедно да патуваме. Ама...“

„Ама, јас никогаш не сум била рационална, нели!“

„Пааа, не се согласувам! Но, нема значење...Ако се премислиш, јави ни. Догледање!“ рече.

„Догледање“, ја поздрави.

Беше задоволна што не дозволи Анастасија да ја разубеди, и што половина од денот веќе беше потрошен. Другата половина ќе ја потроши на елементарното преживување. Некогаш беше одговорна и со исцрпувачка работа ја пресретнуваше претчувствуваната обломовштината, како уметникот кога ја пресретнува почувствуваната настинката пред настапот, па го остава инструментот и наврапито истрчува на сонцето за да го раздвижи и испоти телото.

Па, еден ден, додека се подготвуваше за наредната радио-емисија и во речникот со турцизми го истражуваше зборот „ѓомлезе“ ја затвори книгата сосе дланката во неа и наеднаш се запраша во што ѝ поминува животот, и пред себе си ја виде сета своја иднина: празна, заборавена и здодевна како бесплоден пејзаж. Во загриженост го свитка пенкалото на половина, федерчето излета и се стркала некаде на подат, а таа се зарече дека мора нешто да измени во својот живот. Наредниот ден, во десет часот започнуваше нејзината получасовна емисија „Балканската трпеза – спој на традицијата и поднебјето“, ја започна со музика потоа ги поздрави слушателите: „Добар ден, драги мои! Каде и да сте низ светот... Од сè срце ви благодарам ако денсека имате желба, секако, и време за да ме слушате. Овој пат ќе се обидам да ви опишам како се подготвува „ѓомлезе“, а потоа ќе зборуваме за виното како инспирација во народните песни.“ По најавата следуваа две минути музика што таа ја одбираше и повторно продолжуваше: „Веројатно се прашувате што е тоа „ѓомлезе“. Верувам дека некои и знаат или се присеќаваат на кујната на нивните баби...“ Потоа го објаснуваше „ѓомлезето“, нагласуваше дека покрај јагнешкото месо, неопходни се свежи пиперки, патлиџани и ... А секогаш завршуваше со: „Драги мои, обидете се да го подготвите ова јадење. Но, не заборавајте, ако не е она што го очекувате, тоа не е ваша вина, тоа е затоа што ви недоставсуваат вистинските плодови.“ Потоа повторно следуваше музиката и пред да ја одјави емисијата ја соопштуваше наредната темата. Некогаш се случуваше некој слушател да ѝ се јави со прашање или само заради поздрав. Во почетокот беше воодушевена и радосна, бидејќи тоа беше потврда дека емисијата е слушана, но подоцна ѝ стана сеедно, а некогаш и поитуваше за да не им даде можност да ја задржуваат.

Сега со топлина во гласот им соопшти дека емисијата подолго време нема да ја има на програмата, бидејќи таа ќе отсуствува од Париз. „Заминувам дома, драги мои. Ви благодарам за дружељубивоста, верувам дека си бевме добри соговорници!“

Во редакцијата беа изненадени. Нејзината колешка имаше иста таква емисија само со кинеска храна, ја тргна на страна и зачуедено ги рашири очињата за да ѝ каже дека за ваквото однесување може да си го загрози работното место. Но Софија ѝ се насмевна чувствително и ја бакна за „догледање“.

„Кој зане, можеби тоа е тајната на среќата: да се загуби ова овде за да се добие тоа таму! Барем вие, Кинезите, сте пребогати со мудрости!“ Ги остави слушалките на масата и си ги собра работите. Попат му се јави на Стефан: „Здраво. Ме слушаше?“

„Да, те слушам...“ Стефан зборуваше тивко и бавно, а таа немаше трпеливост и секогаш го поитуваше.

„И?“ рече и се заита за да навреме го „фати “ семафорот.

„Уште си на улица? Слушам врева.“ ја прашуваше.

„Да. Но што е необично? Те прашав за емисијата. И?“

„Софија, најавија невреме... Зарем не гледаш колку е смирено... поитај иди со метрото!“

„Знаеш дека не го сакам метрото. Те прашав дали паметно постапив што ја си заминувам...“, таа ја испружи слободната рака. „Види, навистина заврна! Колкави капки! Стефане, дали избрзав?“

„Нееее! Беше прекрасна...ме воодушеви тоа чудесно јадење, како го рече?“ Стефан зборуваше онака како што ја замислуваше содржината на разговорот, беше јасно дека не ѝ го слуша гласот.

„Остави го сега јадењето! Страшно истура.“

„Да претпоставувам.“

„Зарем не посматраш од прозорецот?“

„Не.“

„Зошто?“

„Немам желба.“

„Немаш желба да го набљудуваш дождот?“

„Немам желба... Но, не те сфатив, као рече на одјавата... Не внимавав.“

„Ќе ти кажам кога ќе се видиме. Догледање. Морам да внимавам, истура!“

„Догледање!“ низ воздишка го слушна гласот на Стефан.

Го стави телефонот во чантата, па застана да ја осмотри улицата за да одбере место каде може да го премине тротоарот. Автомобилот што се зададе од аголот на улицата, премногу доцна ја забележа за да не ја исплиска, па сега немаше зошто да ги бара плитките места каде водата се разлева во ракавци и е погодна за прескокнување, сега направо зачекори кон спротивната страна. Притрча под стреата. Едно момче се подистави за да ѝ направи место. Таа со раце си го избриша лицето и си ја исцеди косата, потоа го исцеди и здолништето. Додека се прибираше не гледаше ништо а сè виде. Еден маж и една жена се протуркаа и влегоа во ресторанот пред чиј влез стоеја тие; едно момче и една девојка се бакнува; една млада мајка си го држеше детето во рацете, а во количката беше ја оставила торбата со намирниците, детето се обидуваше да ги фати мазурките што се слеваа од работ на надстрешницата, мајката за момент се занишуваше нанапред и капките претрчуваа низ прстињата на детето, тоа цикаше весело;. еден стар господин го држеше во рацете својот териер и нежно му ги чешкаше ушињата, песот сонливо ги набљудуваше меурчињата што ги создаваа јадрите капки; Софија размислуваше дека само взаемната доверба можеше да ги соедини во таква посебност што и љубезната насмевка на некој трет би им била излишна. Само таа беше сама! Дури и момчето кој неколкупати сочувствително ѝ се насмевна додека таа се суредуваше од дождот, сега вознемирено погледнуваше во часовникот. Ја поткреваше раката, а тогаш од ќесата изнурнуваше шишето со златна обвивка преку тапата. „Веројатно некој го чека“, таа помисли и почувствува како тагата полека, а силно како растопено олово започна да ѝ ја исполнува душата. Во моментот беше најосамената жена на светот! Морници ѝ разлазија низ `рбетот, претешкиот товар на тагата ѝ ги подви плеќите, а ѝ ги изостри сите сетила. Таа ослушна, го протегна вратот, па ја стегна чантата на градите и се нурна во дождот. Како да ја прелета улицата, потоа аголот на спротивната уличка и влета во влезот на зградата кадешто живееше. Во лифтот ја засркна устоениот воздух што оддиваше како од напучтено дувло. Се прибра во очекување дека може на секој нареден кат да ѝ се придружи некој состанар, но остана сама. Дома само ја остави чантата и ги одметна чевлите, тие беа наводнети и од нив на подот се цедеа барички. Софија шлапна со босите стапала и отиде пред компјутерот. Провери. За три дена имаше лет за Македонија. Си купи билет, и дури тогаш зафати да ја одлепува всуканата мокра облека за да ја соблече и да се искапе. Само благодејствието на топлата вода можеше да ѝ ја раздвижи крвта во жилите и да ја воспостави природната топлина на телото. Дури потоа му се јави на Стефан.

„Патувам дома“, му рече, а неговиот глас преплашен од веста, исчезна во слушалката.

„Зошто?“ праша, откако таа го побара.

„Морам“, му одговори. „Ти ја разбираш таа потреба.“

„Да. Разбирам“, се согласи тој. „А кога патуваш?“

„За три дена. Сакаш да дојдам кај тебе?“

„Сакам да те видам, но не сега“, рече Стефан.

„Не сакаш да те видам?“ Софија настојуваше.

„Не. Не сакам...“ рече тој со боја на тага во гласот.

„Не се чувствуваш добро? Кошмари?“ Софија ја замислуваше безилезноста на својот пријател и сакаше да му помогне, но онолку колку тој ќе ѝ дозволеше.

„Кошмарите ги замени депресијата. Но, ќе пребродам.“

„Ветуваш?“

„Ветувам!“

„Загрижена сум.“

„Не треба.“

„Како не треба?! Ајде со мене. Нели сакаш да ја видиш мојата земја!“

„Да, ама се измести животот, Софија... Самата знаеш дека моите патувања ќе бидат посложени... и посложени... Ти, само оди!“

„Ќе ти се јавам... Ќе ми пишуваш...“

„Ќе ти пишувам!“

„А кога ќе се вратам, сакам да ме чекаш овде, кај мене... Ќе донесам македонско вино!“

„Добро!“ имаше недоверливост во неговиот глас што ја размируваше.

„Стефане, што се случува со тебе. Сепак, да дојдам?“

„Не, ти реков...“ наеднаш зборуваше со поголема живост. „Само малку... малку сум настинат... дождот ме прави тажен, и сум разочаран. Не, гневен сум на себеси. Задоволна си?“

Софија не рече ни збор, само низ длабока воздишка ја искажа загриженоста. Размислуваше, всушност, бараше исклучителни зборови, достатно силни и топли во моментот да го извлечат од душевниот кошмар, зборови како подадена рака на планинарот кој виси над бездната. Но тој го исклучи телефонот. Ја штрекна немоста на слушалката, помисли да не го послуша и да појде кај него, но се премисли. Уморот полека ја совладуваше, ѝ ги успиваше сите сетила и ѝ ја одземаше будноста, па грижата за болниот пријател остануваше да ѝ тежи во свеста како заплетканата бубачка што ѝ тежи на пајаковата мрежа во аголот на таванот, а таа ја набљудува низ процепот на трепките и полека, полека тоне во безсознанието, каде сè ѝ станува далечно и одложливо.

Ова утро, кој знае зошто, но таа повотрно ја почувствува истата тежина од недовршениот разговор. И повторно помисли да му се јави, па само се зарече: кога ќе се врати од излетот, тогаш ќе има што да му раскаже!

Потоа, кога беше уверена дека Анастасија и Јосиф веќе заминале, му се јави на Кирил и му рече дека сепак, би било наједноставно тој да дојде по неа. „Освен, ако нешто не можеш? Ако се нарушува програмата?“ жубореше гласот на Софија.

„Можам! Еве Анастасија и Јосиф пристигнаа... Доаѓам. Теба да купам неколку намирници! За неполн час сум кај тебе, биди подготвена!“

„Да понесам нешто?“ таа се сети да праша.

„Не, сè има! Си заборавила дека овде гостите не носат храна!“ весело забележа.

Кога повторно заѕвони телефонот, тој рече дека е пред влезот и дека ја чека. Таа беше подготвена, ја зеде торбата, го сврте клучот на вратата, ја поттегна кваката за да провери дали е заклучено и се стрча низ скалите. Кирил ја пречека со широка, љубезна насмевка. Лицето му беше со бакарна боја од сонцето, со бели зраковидни брчки на слепочниците, беше поубав кога се смееше бидејќи тие бели белези пропаѓаа во наборите и лицето му изгледаше сосема поинаку. Рацете му беа силни, со јазлести жили. Како да ѝ ги прочита мислите, ѝ ја стегна раката и рече: „Очигледно е дека не сум само книжар. Но задоволство е да се живее таму, ќе видиш!“ „Верувам“, рече таа и ја турна торбата на задните седишта, па седна напред. Всушност, не веруваше. Таа ја претпочитуваше удобноста на современото живеење, затоа седеше здрвена на седиштето, со лажна миловидност кон сè што патем ѝ посочуваше тој. „Погледни ги тополине! Онаму десно!“ тој покажуваше со погледот додека го вртеше воланот и го скротуваше автомобилот да за ги заобиколи грутките и траповите на планинскиот пат. Таа бегло погледнуваше во покажаната насока, а тој раскажуваше дека пред сеумдесеттина години ги донел од Америка некој печалбар од селото. „Ги викаат американски тополи. Прекрасни се... како небото да го потпираат од оваа страна, а планината од онаа... Погледни!“ „Да, да! Навистина!“ Софија ја поддржуваше неговата воодушевеност, но самата никогаш не би ја забележала привидноста дека тополите „го потпираат небото“. Потоа ѝ раскажуваше за луѓето кои живееле на овој простор, и раскажуваше за некаков тумул што го откриле тој и еден негов пријател етнолог, за ордите диви копачи кои идат со апарати за откривање на метал, па го пљачкосуваат Балканот и ги богатат нумизматичките збирки низ целиот свет. Потоа ѝ ги покажуваше запуштените ниви и продолжуваше: „Погледни, само пред десетина години овде сè беше изорано и посеано... Овде успеваше најдобиот сончоглед, а сега не се сее... Но, луѓето не се виновни... Мали откупни цени, никаков извоз... И сега увезуваме масло за јадење... Или ова овде што го гледаш... тоа беа лозја... Задружен имот... Цел овој крај што го гледаш беше со лози... местото е на припек, а лозјето сака сонце и ваква почва, варовна. И што се случи?“ тој воздиши длабоко и жестоко го сврте воланот. „Патот е пропаднат, а малку треба да се обнови... И што се случи со лозјето, тоа сакав да ти докажам! Го извадија! Ги ископачија лозите! Се прашуваш заошто? Затоа што според нечија програма сме требале да бидеме житница.“ Повоторно замолча и повторно жестоко го сврте воланот .„Еве сме!“ рече. „Од овде сам го правев патот за да можам да дојдам со колата.“ Потоа ја погледна за да ја забележи реакцијата од кажаното. Таа озабено се насмеа. „Честитам... Да не дојдов, немаше да знам колку си пргав, Кириле.“ Тој скимна со рамењата, па го развлече едниот образ во неволна насмевка. „Откако замина Виолета се свртов кон ова.“ Софија го погледна со израз на зачуденост и во моментот кога помисли да праша каде заминала Виолета, се сети дека таа почина, а зачуденоста што Кирил ја улови од нејзиното лице, таа само ја пренасочи на глетката. „Колку убава куќа! Твојата е?!“ Потоа сочувствително, со благ допир на рамото му рече: „Прости не сакав да те растажувам.“

„Во ред е“, рече тој со неприсилен израз на смиореност. „Се привикнав да живеам со таа болка... Ми требаше време, ама прифатив... нема да веруваш кој ми помогна ... или како си помогнав...“ Веќе се приближуваа и тој подуспори, па и запре. „Ова никому не сум му го раскажал, Софија... Не знам зошто сега ти го кажувам на тебе... Можеби имаш таква ѕвезда“, се насмеа, а таа сочувствително му ја стегна раката што ја држеше на воланот. „Еден ден во книжарницата дојде еден човек, инвалид... немаше нога... се движеше со патерици, а толку весело се движеше, и ми се обрати со насмевка... Ја купи „Будење“ од Де Мело, но остана и откако ја купи книгата... Разгледуваше... ги земаше книгите... зачитуваше.... се смееше... Ми покажа на „Јас, Путин“ и ми рече: „Сила од човек! Ви ја препорачувам ако не сте ја прочитале!“ Во тој момнет, Софија, почувствував самопрезир и срам... И сфатив дека сум се соживеал со улогата на страдалник. И си реков: Рабуди се, Кириле! Вака треба да се живее... Виолета е ампутираниот дел од мојот живот, и јас ништо не можам да изменам... Го гледав човекот и сакав, силно сакав да станам и да го изгушкам...“ но, се насмеа и одмавна со раката. „Не бев толку луд за да ги плашам луѓето. А сега да продолжиме... Како што гледам одовде, Анастасија и Јосиф не се сами...“ Веќе грабаа од угорнината. „Значи тие се“, рече. „Ќе ти се допаднат... Внимавај сега!“ Патот нагло свртуваше. Куќата беше на исто рамниште со нив, но наеднаш, зад свиокот, хоризонтот го затвори дабова шумичка и темните сенки го голтнаа автомобилот сосе патот. За неколку минути сенките се проретчија и тие влетаа во блескавата светлина. „Еве сме! Возбудливо, нели!“ „Да!.“ рече таа и ја отвори вратата, а прво што забележа беа мравките. „Ова е мравјалник?“ праша зачудено. „А, да!“ потврди Кирил без да погледне зашто беше наведнат над задното седиште и ги собираше торбите. „Зарем може овие животинчиња да направат толкава градба, па ова е повисоко од метар?“ „А зарем можел човекот да ги изград пирамидите во Египет!“ Кирил гласно се смееше. Анастасија ѝ мавна со рака, а една тигреста мачка ленстевно го заниша опашот и дојде да се умилкува околу Кирил.

„Почекај, дамо моја, не биди нетрпелива! Таа живее овде!“ тој ѝ објасни на Софија.

„Овде?“ Софија праша со зачуденост.

„Да. Таа е мудра и снаодлива.“

„Аха!“ Софија бегло ја погледна и се воодушеви на убавината и чистотата што ја поседуваше ова животинче, но немаше ни желба ни достатно лицемерие за да ја погали или земе в раце. Мачката го чувствуваше тоа и веднаш стана рамнодушна кон штотуку дојдената гостинка.

Таа ја понесе својата торба, а останатото го зеде Кирил. На чардакот, подигнат од земјата само за две дрвени скалички, имаше маса, клупа покрај ѕидот и столици. Тука сите беа собрани. Ги оставија торбите. „Здраво! Здраво! Еве пристигнавме...“ „Сакате вода?“ Праша Јосиф. „Да! Софија ќе видиш каква вода имам!“ Анастасија донесе шише со вода и две чаши. Седнаа. Водата од шишето грголиво се слеваше во чашите. Тие се нахукаа од нејзината студеност. Кирил ја испи на искап, па дури тогаш рече: „Не ве запознав... Ова е Софија, за која сте слушале од мене, а ова преубаво семејство се: Валерија, Владо и Ива.“

Софија љубезно се насмевна и се сврте кон девојчето кое дотогаш не го забележа. „Здарво, Ива“, ѝ рече, а таа само ја затресе косичката над сините очиња и си намести клештава насмевка. „Ивана, поздрави се со тетката!“ „Ива!“ Се обидоа двајцата родители, но девојчето не се ни сврте, отрча зад аголот на куќата. „Нека ја“, рече Софија и седна на клупата покрај ѕидот. „Убаво е овде“, рече Софија и со поглед покажа на глетката пред нив.

„Да“, рече жената со израз на рамнодушност, па погледна преку рамо и пискаво вресна: „Ива, не смееш натаму... Може да е опасно! Ива! Може да те касне нешто! Владимир! Погледни ја каде оди!“ Владимир не се слушна. На масата пред неа имаше неколку главички лук, таа ги грабна и започна да ги лупи. „Да ви помогнам!“ рече Софија. „Не, ова е колку да работам нешто.“ Анастасија беше на неколку чекори од нив, беше навалена на облигалката од столицата, со блаженствен израз на лице дремеше, а како да се капеше во планинската светлина. Во таквата состојба свеста е присутна во сè, а телото е привид. Затоа Анастасија го слушаше и разбираше сето разногласие што го исполнуваше просторот: жожорот на жеглаците, и ѕунот на пчелите, разговорот на Софија, воден од нејзината одредена потреба за зближување со луѓето.

„Дали често доаѓате? Знам дека Кирил секој слободен ден го поминува овде.“ Софија се обидуваше да ја совлада студената воздржаност кај жената, а таа со посветеност ги чепкаше чешњињата на лукот и клепна со очите пред да одговори: „Од лани не сме биле. Сега сме дојдени заради работата“, потоа клепна уште еднаш со очите и дообјасни: „Јас сум етнолог.“

Софија не можеше да ја поврже смислата на нејзината професија со денешниот излет, но веќе немаше желба да го потикнува разговорот. Мажите беа внатре, нивните гласови, гласната смеа и повременото трескање на понекој сад огласуваа поголема забава отколку онаа што беше овде и затоа кога го слушна повикот на Кирил да дојде и да ја разгледа куќата, пргаво стана. Го пречекори прагот на влезот и застана за момнет за да си го соземе видот од наглата помраченост. Потоа сè се избистри и таа не можеше, а да не ја каже воодушевеноста. „Прекрасно! Сам го среди ова?!“ Кирил само одмавна со рака и покажа на шишето со ракија. „Сè, сам. И ракијава, и виново!“ Тој го отвори долапот што беше зад него, извади една чаша и откако ја наполни со ракија ѝ ја подаде. „Само да ја вкусиш, колку за оцена.“ Софија се насема, ја зеде чашата и само ја допре до усните, а небаре жив оган ѝ го разгоре лицето. Ја остави чашата и седна на креветот. Ја разгледуваше собата. Беше пространа бидејќи и кујната и трпезаријата беа соединети со неа, а сепак, сè беше привидно разграничено, со полици, со клупа со широка облигалка, со килими, со масички и дрвени троножци. Во долапот кај прозорецот што беше без било каква вратичка за затворање, беа наредни десетина книги, стари весници, кавал и икона на „Свети Ѓорѓи“. Од прозорецот се гледаше еден дел од планината и во тој момент се гледаше едно облаче на врвот како бело знаме се лелеше, а патеката вијугаво поминуваше низ средината на пејсажот и водеше одовде, па кон врвот. „Прекрасно... Како слика од некој наивец...“ рече Софија и покажа кон прозорецот. Тројцата мажи едновремено погледнаа и се согласија со израз на лицата. Кирил држеше кошничка в рцете, ја остави на столицата и молчешкум дојде до прозорецот и се загледа низ стаклото. Не се допираше до рамката, само прстот му покажуваше во воздухот некоја замислена точка, како да проценуваше дело на непознат, а надарен уметник. Дури потоа рече: „А да дојдеш во зима кога има снег! “ Потоа покажа на неколкуте дрвени скали и објасни: „Горе имам две спални соби и бања...Долу имам визба за виното, а зад куќа, трем за дрвата и алат. Тоа е сè!“

„Да! Тоа е сè! А пчелите, а реката, а планината?!“ весело му набројуваше Јосиф.

„А вргањите? “ рече Владимир и покажа на двете кошнички. Кирил се сврте како да потскокна. Момнеталната занесеност исчезна од неговото лице. Тој весело ги рашири рацете. „Да, сè е мое и сè ќе поделам со вас. А сега да излеземе надвор! Повесело и полесно се чистат.“ Надвор сè беше како од пред малку. Валерија сè уште ги чепкаше лукчињата, Анастасија сè уште беше во истата положба, со истиот израз на лицето свртено кон сонцето, само што сега светлината беше во парченца расфрлана наоколу од сенките на дабовата круна што моќно го закрилуваше тремот. Ива беше стутулена покрја оградата и нешто си брбореше.

Кирил ја подигна крошната над масата и превртувајќи ја, ги повика со предизвик на маѓепсник: „Луѓе, видете го ова богатство!“ Неколку вргања се растркалаа од купот. Валерија ги рашири рацете и задржувајќи еден топчест со црвеникава капа, сомнително ги собра веѓите од што ѝ се изостри носот, па се сврте кон Кирил и му рече дека таа би била попретпазлива. „Еве, објасни ми, како ја распознаваш оваа од нејзиниот отровен двојник?“ „Уф! Најсложената!“ Кирил беше расположен, но Валерија уште повеќе го набрчка челото и го изостри носот. „Ама, луѓе, што ви е вам? Зарем не сме читале за катастрофални случувања... Уф! не сакам ни да помислам.“ „Валерија!“ Владимир сакаше да ја ја опомене дека е неоправдано нејзиното сомневање, но, освен што ѝ го изговори името и бавно заврте со главата, не рече ништо. Таа го подголтна гневот што ја давеше и ја продолжи препираката: „Мислиш дека тие што се отруле од габи, биле несериозни? Јас сум мајка...“ Настана мачна и глибава тишина како во судница кога ја очекуваат конечна пресуда. Владимир вдиши длабоко и ги наполни образите со воздух небаре од тоа вдишување му зависи животот. Јосиф во недоумие си го чешкаше тилот. А Валерија со прекорлив поглед ги отстрелуваше сите редум и можеби повторно ќе речеше нешто, ако Кирил пресретливо не ја сопре: „Неспорно е дека има двојници! Но овде на масва ги нема!“ Гласот му беше цврст, со беспоговорна уверливост како на тибетански учител. Ги собра сите погледи врз себе, дури и Ива се провре од леските и трчајќи се втурна меѓу нив, си ги потпре рацете на маста и вчудоневидено кликна: „Леле, колку се! Ама мирисаат!“ Анастасија стана и лекум им пристапи. „Да слушнеме, Кириле, “ рече таа, а Кирил ја доближи столицата и седна, издвои една јадра, топчеста габа и започна: „Добро забележува Ива, вргањите имаат свој мирис, вргањски...“ Ива се почувствува поласкна и охрабрена, затоа зеде еден јадар, со распукана шапка и го нурна носето во него. Кирил продолжи да објаснува. Рече дека за нив ги собрал најубавите вргањи што ги има во ова доба на годината. „Еве го,“ рече и ја подигна дланката во која како да изнурнуваше вргањот, чудесно убав - неспоредлив со ништо. „Прекрасно свој“, рече Кирил, „Занете како му е името? Кралски вргањ! И ќе се согласиме сите: да се викаш „крлевски“, значи да си исклучителен, нели? Погледнете ја жижнато црвената боја на шапката и жолтата постава одоколу. Погледнете колку соврешно се порабени свилата и чојата! Вешто и исклучително кралевски. А погледнето го целиот – јадар, заоблен, стамен. А овој, што го буцка Ива со прстето е летен вргањ или болетус едулис. Тој му е роднина на кралскиот, но тој е поскромен во боите, но со еднаква благородност како и кралот.“

Сите беа воодушевени, а Софија гласно ја изрази восхитеноста: „Кириле, па ти си поет! Дури сега не ќе можеме да ги јадеме, бидејќи ќе се чувствуваме злосторници!“ потоа се препружи преку Валерија и шалаво му ја разбушави косата. „Чекајте, овој момент морам да го овековечам!“ таа отиде во собата за да го земе фотоапаратот. „Насмевка, ве молам! Или да слушнам гласно: зееелка! Внимавајте, доволно е!“ Некој рече: „зеееелка!“ И сите прснаа во весела смеа. По фотографирањето расположението наедбаш се обнови, па разговорот зажожори природно и скоковито, од тема на тема како вечен поток што неотстапувал пред белутраците, па сега со нив само ја разбива едноличниоста на жуборот.

Софија ова ќе го запише во нејзиниот бележник за книгата што размислуваше да ја напише. Сега седеше на клупата со фотоапаратот на колената и ја набљудуваше подготовката на ручекот. Мажите се забавуваа со чистењето и сечакњето на вргањите. Анастасија, која за момент беше исчезнала од тремот, дојде со купче јаболки со едната рака згрнато на градите, а со другата јадеше една.

„Е ова е како за часопис“, рече Софија и го намести објективот, потоа го зеде јаболкото што ѝ го пружи Анастасија, пред да влезе во кујната. Отсекогаш ги сакаше летните, недозреани јаболка како што сега ги донесе Анастасија. Ги сакаше зошто сè уште ја имаа киселоста на неузреаноста, но и сочноста на сокот што прскаше со секое загризување како што го имаат зрелите плодови што во себе ја впиле светлината на летото, па сега `рпкаат во устата и се дробат на студеникави јатки, ти го чувствуваш секое парченце како живототворна енергија во непцата. Кирил ја погледна со насмевка и оставајќи го ножот, си ги забриша рацете, стана. „Сега јас сакам да овековечам еден момнет“, го зеде фотоапаратот и застана спроти неа. Таа весело се исперчи. Потоа дотрча и Ива, а Кирил го скорна и Јосиф. „Седни, нема естетика“, заповеда Кирил, а Софија го повлече за крајот од кошулата, тој како да се урна до неа, и апаратот чкрапна под прстот на Кирил.

„Што ти е?“ таа тивко го праша, а тој не рече ни збор, се одлепи од неа и премина кадешто седеше и продолжи да ги сечка габите со такво внимание како тоа да беше најсуштествената работа за опстанокот на човештвото.

Софија го почувствува бунтот на чувствата во неа, па затоа стана и се рашета наоколу. Ја разочаруваше неговата неприродна претпазливост, се прашуваше кого штити и веруваше дека не е заради неа. „Такви се тие – силни додека не им се загрози удобноста на леглото“, си помисли, па се насмевна на мислата. Сакаше да го врати изразот на немарноста зад која како зад ѕид го криеше пламенот на расчуствуваноста, па рече: „Одам да ја пронајдеам јаболкницата. Вакви јаболка сум јадела кај баба ми и никаде на друго место, па еве сега!“ „Зад куќа!“ мирно рече Кирил. Ива истрча од некаде и се исклешти за да ја добие нејзината наклонетост, па ѝ ја подаде ракичката. Во тој момент јаболкницата ја загуби сушноста. Тие двете свртеа зад аголот и откако скинаа по едно јаболко се вратија. „Господа, најсложениот дел од подготовката на вргањите штотуку го завршивме“, рече Кирил и стана за да го однесе тенџерето со ситните праченца. Останаа парченцата за фрлање прошарани со грутчиња земја и суви дабови ливчиња. „Јас ќе ја расчистам маста!“ рече Софија и беспоговорно се зафати да раскренува и да собра на купчиња сè што беше на маста. Владимир седеше отстрана со ножето в раце и чепкаше и сечкаше тркалца од една јадра дршка од вргањ. „Интересно?“ праша Софија собирајќи ги деланките со рака. „О не, само онака!“ рече тој со нагла збунетост. Таа се насмевна, а тој се препружи преку нејзините раце и ги остави парченцата во купчето што беше на работ од маста. Замолчаа. Тој ја следеше нејзината работа, а таа ја донесе кошницата и го собра отпадокот. „Така“, рече како за себе, па дообјасни. „Кирил ќе го расипе каде што треба!“ Тој потврди со израз на лицето. Софија седна и го погледна в лице. „Сакате нешто да ме прашате? „Па искрено, сакам да започнам разговор, но глупо е да ве прашам: Вие доаѓате од Париз? Кога знам дека доаѓате од Париз!“ Зборуваше низ смеа. Имаше длабок енергичен глас и убаво се смееше што не се совпаѓаше со неговиот ситен раст, но не се совпаѓаа ни ситното лице, сонливиот поглед и густата коса над ковчестиот нос. „Каков меланж на генетиката“, си помисли Софија, па поземена од мажествениот, длабок тенор се придружи на смеата со својот енергичен сопран. Тоа не беше обично смеење туку настап на двајца певци кои на првата проба измамуваат и восхит и љубомора. Тогаш излезе Јосиф. Си го бришеше испотеното чело и рече дека во кујната има премногу пареа и премногу луѓе. Потоа седна на најблискиот стол.

„Многу убаво се смеете! Што е толку смешно?“ Ги подигна веѓите и го набра челото, но зад тој нагласен израз на љубопитство, Софија за момнет го улови молскавичниот блесок на љубомората и почувствува радост во срцето како од аплауз што потикнува повторно појавување на сцената и само го повтори прашањето загледувајќи се во Владимир, па се засмеа погрлено, со кристална ѕвонливост, а Владимир ги собра рамениците наместо одговор и повторно го придружи нејзиниот глас.

„Уф, одамна не сум се смеела, вака за ништо. Мора да влијае местово!“ рече Софија, „ Ни јас!“ рече Владимир, потоа се сврте кон Јосиф и му објасни дека се семееле тукутака. „А сакав да ве прашам за образованието... онака, твоите видувања....“ Софија се подзамисли и рече: „Образованието?... Поинакво е од нашето... Позанимливо... покреативно... Уште од градинка децата ги водат во музеите... Вообичаено е да ги видиш собрани во купченце, со блокчиња на колената како цртаат нешто што го забележале, а воспитувачката шепотливо им раскажува и им помага... Еднаш пред влезната врата на Домот на инвалидите наидов на една таква група и застанав за да слушнам како им ја објаснуваат историјата на шест-седумгодишни деца, што им раскажува учителката, а таа им ја покажуваше огромна врата од дрво, искована со кралевскиот симбол и уште од тука ја почнуваше приказната: Погледнете, им велеше, ова е вратата низ која велгувал кралот... Видете ги овие три ливчиња...овде....овде... овде.... троа е кралевскиот знак... И ова „л“ свртено вака е кралевски знак... После ќе се обидеме да ја нацртаме оваа врата! А сега ќе појдеме да го видиме оружјето што го носеле војниците кога оделе во борба, ќе ја видиме и нивната облека, таа ги подготвуваше за обиколката. Бев воодушевена! На излегување повторно ги сретнав, беа собрани отстрана на влезот и ја цртаа вратата.“

Јосиф сакаше нешто да рече во одбрана на македонското школство, но Кирил огласи дека ручекот е готов и сите се раздвижија околу маста. За десетина минути таа беше полна со храна, со чинии и со чаши. Сите седнаа освен Кирил кој, пред да им се придружи, застана крај местото и рече: „Не сум говорник и не умеам да кажувам здравици. Но овој ден, овој ден... се чувствувам празнично затоа што сме заедно, затоа што сме вака весели и затоа што денеска не готвев само за себе... Ви благодарам...“

Настана момент на свечена тивкост и семејна расчувствуваност, момнет кога нежниот поглед и благиот стисок на раката на тој до тебе, се само охрабрување дека ти си одбран да го речеш она што сите го чувствуваат. Затоа Анастасија одоброволено му се насмевна на домаќинот и рече: „Ти благодариме, Кириле. Многу нешта сме споделиле во животот.“ Во тој момент во мислите ѝ прелетаа живи слики од нивните венчавки, од раѓањата, од крштевките, од родендените, од пречеците на новите години, од одморите, од погребот на неговата Виолета, и секаде Кирил беше присутен а тивок: во веселбите, во кавгите, во тагата. Сознанието ја исполни со немир и таа со сета убавина на својот глас, се сврте кон него и рече: „Ние имаме семејна историја и нашето пријателство е непоматено, нели Кирил?“

Тој потврди само со погледот како да беше природно да е така, а кога ја зеде лажицата и рече: „Сакате јас да ве послужам со вргањите?“ занесеноста што ја предизвика благоречивоста на Анастасија исчезна како разрешена магија. Настана општа живост. „Така е, “ рече Јосиф, како да беше задолжен да го заврши церемонијалниот дел од забавата. Но веќе се послужуваа вргањите и настана сеопшта гласна воодушевеност.

„Чудесни се, одамна не сум вкусил нешто толку убаво“, рече Јосиф и погледна во Анастасија. „Нели Анушка?“ и се наведна кон неа, па нежно ѝ го гризна увото. „Не знам,“ рече Анастасија. „Но, јас не се сомневав во вкусот на габите... Јас и Кирил веќе ѝ припаѓаме на планината...“ „О да! Вие берете чаеви“, рече Валерија. „Не, јас берам билки“, одговори Анастасија со мирен, а префинет израз на гласот. Погледот на Валерија се замрачи и таа студено рече: „Сеедно!“ Потоа се сврте кон Ива и со нервозна љубезност ѝ рече дека, сепак, габите не се за малите деца и дека е доволно сирењето и компирчињата.“ Ива не се побуни. Нејзиното внимание беше свретно кон ластовичката што влетуваше и излетуваше од под аголот на стреата, очигледно вознемирена од нивното присуство. „Ива, ме слушна?“ строго праша мајката, а детето само потврди со главата и продолжи да ја посматра ластовичката, беше самостојна и во љубопитството.

„Можеби...“, рече Владимир, Валерија во истиот момент ги собра усните во напрегнатост, затоа Кирил пресретливо му го презеде зборот: „Можеби вино ни е потрбно!“ „Да!“ рече некој. А Кирил го зеде шишето со двете раце и им раскажа дека ова вино е од пред три години и дека тој го правел и по прочитани и по чуени совети и сега смета дека: “Избирајќи го него, вие избирате амброзија!“ Софија и Владимир кликнаа, речиси, истовремено: „Прекрасно!“, Анастасија ги склопи дланките во безгласен аплауз, а кога виното беше расподелено во чашите, Јосиф праша: „Да наздравиме за?“ „За сите убави денови што нè чекаат, “ рече Софија. „Така е“, рече Владимир и се сврте кон жена си: „Валерија!“, со погледот покажа на нејзината чаша. Анастасија се придружи, ги кренаа чашите. Стаклените чаши како да исчезнаа во прозрачноста на воздухот, па само виното остана да трепери како жив јантар во нивните раце. „Ама е убаво“, рече Ива додека шаркаше со вилушката по работ на чинијата и жвакаше парченце од сирењето, потоа го подигна главчето, а сонцето ѝ блесна во очите и таа жмиркаво ја погледна Софија и праша: „Каде е твоето дете?“ Софија го занемари прашањето, испи од виното и само ѝ се насмевна, но детето го повтори прашањето. Тогаш ѝ одговори: „Немам дете.“ „А зошто?“ малечкото ги подигна веѓите и ѝ се загледа со израз на зачуденост. „Ете, немам!“ Софија ги собра рамениците за да го појасни одоговорот. Девојчето се стремеше повторно нешто да ја праша кога мајка ѝ строго зачкрипи низ забите: „Ива, престани. Ти реков да не ги прашуваш луѓето!“

Ива замолча, но незадоволството трепереше на нејзиното лиценце и ѝ ги искривуваше устенцата. Тогаш Анастасија ги подаде рацете во миловидна прегратка и благо ѝ рече: „Ела јас ќе ти раскажам за моите ќерки. Сега тие се големи, ама кога беа мали како тебе...“ Анастасија зборуваше со таква благост што Софија имаше чувство дека жегалците се втишија за да ја наслушнат што раскажува мајката.

Софија требаше да каже некаков љубезен збор во заштита на детската љубопитност, но таа намерно го одбегна очекувањето на двете мајки и со широка насмевка се сврте кон мажите: „Зборувавте за виното! За култната напивка на исклучителните настани! “

Таа се налакти на работ на масата и сето свое внимание го настори кон разговорот. А разговорот за виното беше стар колку и нивното пријателство, затоа течеше млако и бестрасно, на момнети понираше во пресушлива замолчаност и пак се појавуваше бидејќи го одржуваше самоцелта, па бистриот жуборлив глас на Софија моментално го закрепна како поточе што препородува заспана река.

Јосиф кој зборуваше за составот на почвата и за сончевите периоди на нашето небо како суштествени услови за одгледување на виновата лоза и сето тоа го раскажуваше наизуст, со едноличност на изморен учител, неследејќи се себеси, сега го озари намерата на Софија. Наеднаш бандорењето доби значење, лицето како да му го подозари светлина што огреа само за него.

Анастасија ја забележа милноста во мимолетното пресретнување на нивните погледи, но остана мирно да ја гали косичката на детето кое одмораше во дремлива тивкост и да го следи разговорот.

„Зошто така размислуваш?“ го праша Софија.

„Затоа што нашето грозје е со инзвонреден квалитет, а сепак не можеме да ја освоиме европската трпеза. Знаеш зошто? Бидејќи не сакаме да се потрудиме прималиво да го спакуваме, во ексклузивни амбалажи. Си ги забележала ли етикетите на нашите вина и шишињата? Лито, дури сиромашно изгледаат во споредба со другите... Така беше и така си продолжува... Кога бевме Југославија, знаеш дека Словенците го земаа со цистерни нашето вино и го извезуваа како словенечко, само што го пакуваа по вкусот на Запад.

„Мудро“, рече Софија.

„Да. Мудро. А дали беше чесно? “ ја прашуваше тој.

„Зошто да не е чесно? Сме им го давале!“ одговори.

„Да, зошто сме биле будали.“ Со исилена жестокост рече тој.

„Милсм дека сме биле чесни... Бевме една држава. “ Продолжи таа

„Е! Цела половина век со таа парола, тие си играа миженка со нас... А ние бевме чесни? Па? Погледни сега каде е нивната економија и погледни каква е нашата состојба... Заклучок? Чесниот и будалиот ги дели само линија!“

„Добро“, рече Софија. „Нека е и така, но зошто не измениме нешто сега?“ Таа уживаше во жестокиот разговор и затоа го потикнуваше со прашањата.

„Мислам дека и менуваме“, рече Владимир. „Јосиф е премногу строг, бидејќи сака забрзана транзиција...“

„Уф, каков збор!“ рече Валерија која дотогаш тивко, речиси, крадешкум ја раздигнуваше масата. Наеднаш сите ги свртеа погледите кон неа, како кон новодојденец. Таа со исклучително внимание продолжи да ги собира вилушките и лажиците, да ги напласутва чиниите. А Владимир, како да беше обучен да ги објаснува нивните заумени изјави за да остане таа незагрозена во нејзината вонредна трпеливост, упати брза, неодредена насмевка и рече: „Валерија е во постојан страв од транзицијата“ па замолча или почека да ги однесе собраните чинии, па продолжи: „Многу сликовито го објаснува својот страв. Вели дека се чувствува како да изодува висечки мост. Бескраен висечки мост чии јажиња крцкаат подјадени од времето....“

Зборуваше полака, со израз на нерешителност, на човек кој е присилен да открие лична тајна. Потоа се сврте кон жена си и ја праша: „Така ли е?“ Таа седнувајќи до него немо потврди, и самоуверено објасни: „Не можев да измислам ништо понеизвесно и заканувачко!“

„А зошто?“ строго ја праша Софија. Таа наеднаш посака да е жестока кон оваа разгалена, своеволна жена. Зошто?! Јас не ја гледам причината за такво чувствување. Мислите дека во некое друго место би била поуспешна?“

Валерија се штрекна од зачуденост: „Вие мислите само на кариерата?! Јас размислувам за мирното, идилично живеење на семејството. На иднината на моето дете. А овде, во овој момент, животот ги загуби вистинските вредности...“

„И за сè што се случува во земјата виновна е транзицијата?“ на лицето на Софија расцутуваше блага иронија.

„Да. Затоа што стварноста и теоријата се разидуваат, се загубија вредностите на животот. Но за вас тоа е несфатливо, затоа што не живеете тука!“

„А што правите вие за да...“

Софија не го доизрече прашањето, бидејќи Владимир ја подигна чашата со вино и рече: „Пиеме добро вино!“ и ја прегрна жена си, ја привлече кон себе, па низ убава смеа, како кога брбнува летен дожд, продолжи: „Валерија, прави и повеќе од тоа. Така ли е, сонце?!“ Тој се сврте само кон неа. „Да, време е да појдеме за да можеме со ден да се вратиме!“

Софија не знаеше каде треба да се појде за да се врати пред стемнување, но не праша. Знаеше дека добриот, совесен Кирил ќе ѝ објасни, затоа му упати прашален поглед. „Да,“ рече, “ти не знаеш. Валерија е етнолог, го обработува овој крај... Прави видео записи за животот на луѓето од овде... Ги забележува обичаите, верувањата, песните... направи репортажа за баба Дана, која горе, во планината живее со една коза, неколку кокошки и магаре... Направивме филм за светит даб... И горди сме што го овековечивме! Така е, нели“, тој погледна во Валерија, па се загледа некаде преку масата, кон планините, а лицето му го преплави тажна смиреност што ја имаат собеседниците кога започнуваат необична приказна: „Сè започна со тој даб... Ме растажи кога го видов сурнат. Селаните раскажуваа дека е стар петстотини години... Замисли... војни и војски... свадби и разделби се сврзани со тоа дрво... А таа ноќ завладеа страшно невреме... Небото и земјата војуваа! Се кршеа молњи како огнени копја, а шумата бучеше, доловите ревеа... сè беше подивено и незауздено... Утредента кога излегов, прво што забележав беше празниот простор над ридот... Таму“, тој покажа со раката на планината зад куќата, „наеднаш беше необично празно а, небото беше ниско налегнало на ридот како платно... Нозете сами те носат зашто промената не е мала. Отидов! Дојдоа и други... Со тажна возбуда сите го гледавме како да гледаме мртовец... И тогаш си реков дека оваа глетка треба да остане забележана... Па се сетив на Валерија... И така започнавме да го спасуваме овој крај од исчезнувањето... Така е нели?“ Прашањето беше колку само да го засили доживувањето, но Софија не можеше, а да не ја забележи смраченоста на Валерија и ситниот набор на брчките на едниот агол на растегнатите усни што беше одраз на воздржана презривост.

На лицемерноста само со лицемерност можеш да ѝ се спротиставиш, а Софија премногу го почитуваше Кирил за да остане незасегната од користољубивоста на оваа жена. О колку добро ги познаваше таквите жени: молчаливи, со блажена насмевка и шепотлив глас; таквите, навидум, создадени само од чисти чувства, а всушност, бесчувствителни и тврдокорни во сопствените намери, жени кон кои мажите имаат несфатлива наклонетост. Затоа со наместена насмевка го обнови разговорот: „И што се случи со дабот? “

„Дабот ни донесе две награди од два меѓународни фестивала, потоа потик за работа и освестеност.“

„Освестеност?“ праша Софија.

„Да, се освестивме дека имаме недопрени теми за нови филмови. Така е, нели?“ Тој повторно се сврте кон Валерија и продолжи со воодушевеност да раскажува: „ Денеска не чекаат во една куќа да снимаме и да запишеме сè за домашната преработка на млекото. Ќе почнеме со доаѓањето на овците, со молзењето... биењето... сирењето...“ Софија го прекина со гласна ведрина: „ Полека! Полека! Па ти си ја погрешил професијата!“

„Не, само помагам.“ Тој ги собра рамењата како праведник пред изречена клевета. На лицето му се читаше искрена зачуденост бидејќи Софија беспоговорно се согласи. „Секако“, рече со израз на жалба и во себе си се прекори зошто го започна разговорот: некој се роди со предодредба за потчинетост, помисли. „ Па! Каква е програмата ? Кои ќе одат?“ весело праша.

„Кој сака може да ни се придружи, јас и Владимир одиме задолжително!“ Валерија го рече тоа со наредбена беспоговорност во гласот.

„И Кирил“, рече Владимир.

„Задолжително“, рече Кирил станувајќи од столот. Во едната рака го носеше испразнетото шише, поаѓаша кон кујната. Тогаш Софија го искриви лицето во иронична насмевка.... Валерија ја прострела со изострен поглед: „Имате забелешки, госпоѓице?“

„О не! Само ви се присторило! “рече Софија.

Кирил застана на прагот и се сврте кон нив. На лицето повторно го имаше изразот на зачуденост. „Јас сум потребен, Софија... Со нетрпение чекав да се договорам со луѓето горе, во планината... Повторно ќе направиме филм што ќе ја воодушеви...“ „Јас ќе останам“, рече Анастасија, само да го спаси веќе загорзеното расположение на Валерија, која освен презривиот бунт и змиската вкочанетост на погледот, немаше никакво оружје за одбрана, наспроти префинетата проникливост на Софија, особено кога имаше необјаснива вдахновеност за противречност. Кирил, како и секогаш, со вродена искреност и во занес од значењето на потфатот, продолжуваше да им раскажува со таква жар што зачудено се сврте кон Анастасијаи застана со нескриена разочараност, а таа побрза да му објасни зошто не сака да појде со нив во планината и сè што тој раскажа, самата да го доживее. Мораше да има уверлив одговор, затоа им објасни дека вчера имала напорен ден и дека утре ја чека уште поголема работа, и дека ноќеска останала долго да работи за да може денеска да дојде овде. Со разборита љубезност за да нема сомнежи, таа им дообјасни дека подготвува прирачник за берење и распознавање на лековитите растенија и дека ѝ е даден рок за објавувањето што мора да го испочитува. „Затоа ќе останам да се одморам... А може да ја причувам Ива!“ таа го погали тилот на девојченцето, но тоа се промешколи и ја турна нејзината рака.

„Не! Ива ќе оди со нас!“ со изразена строгост рече мајката, а Владимир со поглед се одбрани од неотповикливата решеност и од необјаснивото незадоволство на жена си.

„Тогаш и јас останувам“, рече Јосиф со безбојна рамнодушност, како човек чии желби се условени од туѓата волја.

„Ќе останам и јас. Сакам да појдам до реката. Жуборот на водата...“ рече Софија и ги подзатвори клепките како продолжение на мислата, па Кирил во знак на согласност, само ги собра рамениците. Таа милно му се насмевна и се завали на облигалката од столот, грлото ѝ се разголи, а копченцата од кошулата отскокнаа преку градите и заискрија како жарчиња на сончевата светлина. И во мимолетноста Јосиф не можеше, а да не го забележа рамномерното пулсирање на затегнатите жили во јамичката на клучната коска, и да не ја почувствува похотливата узбурканост во себеси. Па растресен од внатрешниот немир, прв стана и отиде внатре, во собата. Анастасија почека да ги испрати Кирил, Виолета, Владимир и Ива, па и таа влезе ... Софија остана уште малку во истата положб, да да ја чувствува на себе нежната планинска светлина со свилен допир и да го вдишува воздухот со мирис на ајдучка трева. Овој мирис и оваа светлина како да ја исцелуваа од нејасна долгогодишна болест, како да беше оставена на свето место што и го напојува телото со животна сила. И дојде да промрмори рефрен од заборавена песна. Но сè уште беше на прагот на занесот кога решително се оттргна, па стана и ленствено тргна кон реката. Оддалеку го слушаше тивкото жуборење како нечија сенилна зазбореност со себеси. Софија само ја следеше патеката и излезе на брегот.

Ништо необично. Слабосилна рекичка како несигурна насмевка на унеѕверено лице. Ковчестите карпи од спротивната страна, во преширокото корито блескаа јадри, заоблени белутраци како колкови и колена на жените од платната на Рубенс. Оваа страна беше попитома, со саморасни врби и со бавчи заградени со плет од колци и прачки како во сликите на наивците, а неа никогаш не ја воодушевувале. Еднаш му објаснуваше на Стефан дека во нив – во тие слики со трла и овци, со шарени пеперуги и премногу црвени јаболки, со поттулени старици од товар со суви прачки на рамениците, со насмеани коњи во цветни ливади, таа гледа само голема, упорита работа и кој знае од какви прични, заробена дарба. Стефан кога ја слушна се превиткуваше од смеење, а наивното сликарство оттогаш им сатана постојана тема во нивните бнадорења. „Те молам“, ѝ велеше тој, „а како го објаснуваш Шагал?“ „Шагал!?“ таа го повтори прашањето и за момент се замисли... „Тој е поинаков! Неспоредлив е! Неговите младоженци и виолини во небото, во вселената не можат недна девојка да ја остават рамнодушна. Знаеш зошто? Затоа што во природата на секоја девојка, па и во четириесеттата е да сонува венчавка како на седмото небо.“ Тој се смееше со подигната глава кон облаците. „Прекрасна си, мила моја. Да не бев геј ќе се вљубев во тебе!“ „Да беше поинаков не ќе бев со тебе“, се смееше и таа. И ако сега, во нејзиното срце, не копнееше тој ист сон како сонот на девојките од сликите на Шагал, таа немаше да биде овде, седната на овој брег како на работ на светот.

Само неизмерно силниот копнеж може да досегне до успиеното срце и да го побуди на неразумна авантура. Затоа Софија не се изненади кога зад себе го слушна одењето, таа знаеше дека е Јосиф. Беше спокојна до неподвижност, а кога тој се наближи и ѝ се јави: „Софија“, рече, таа го погледна преку рамо и ја крена раката. Тој веќе стоеше до неа, нежно ѝ ја собра дланката во својата рака и седна. Без збор, без расколебана совест, само со природна возбуда на маж и жена кои судбински си припаѓаат, а од нејасна, виша причина, премногу долго жедувале еден за друг; маж и жена чии души отсекогаш си биле заедно, а сега само телата си ги склопуваат во љубовна прегратка. Тој се наведна над неа и со раката ѝ ја собра косата од вратот, па жедливо ги залепи усните во длапката на клучната коска каде како разиграно пиле ѝ клукаше вратната жила и галопот на нејзиното срце се пренесе во неговите гради. Се извија во жестината на бакнежот и како восочни фигури се спуштија на тревата, крвта како жежок гејзер вриеше во неговите бедра.

„Те чекав“, прошепоти таа и му се загледа во зениците.

„Знам“, рече тој и си го впи погледот во нејзиниотпоглед, а во нејзините очи се отсликуваа две бели, бушави облачиња што беа некаде над нив, во бистриот син бескрај. Тој ја крена главата кон небото за да ги пронајде, и тогаш ја виде Анастасија! Стоеше во треперливиот блесок помеѓу ридот и небото! Беше застрашувачки проѕирна а безизразна, само го погледна и се сврте назад.

„Што е? Што виде?“ нежно како во сон му прошепоти Софија.

„Анастасија“, рече со иста таква гласовност.

И ништо повеќе не си рекоа. А кога се вратија Анастасија ја немаше, ниту авотмобилот беше тука.

Се стемнуваше кога си дојдоа Кирил и смејството.

Сонцето беше на заоѓање, пониските ридишта сосе куќата и полето беа во сенка на планината. Дојдоа изморени и растресити од патот, но задоволни од завршената работа. Кирил ја носеше камерата префрлена преку рамото, весело им мавна и рече: „Какво богатство носиме овде!“ и тропна по футролата. Владимир ја носеше Ива на раменици, а таа улукана од еднолочното движење на татко си, му висеше на главата во сонлива опуштеност. Тој се наведна и придржувајќи ја под мишки, нежно ја спушти пред себе. Таа не се помрдна, сè додека Валерија не дојде и не ја смести на клупата. Не рече ништо, освен „уф!“, како израз на измореност или на предупредување, но беше сеедно.

Останаа колку да се поодморат и да се напијат вода, во заитаност се поздравија, без да ја побараат Анастасија, си заминаа. Кирил почека да се одалечи автомобилот и бучавата, па праша:

„Каде е Анастасија?“

„Замина“ му одговори Јосиф.

„Замина? Зошто?“

Јосиф одговори со собирање на рамениците.

„Морам и јас да си одам“, рече Софија.

Таа немаше желба да измислува лажна причина, затоа влезе внатре. Оттаму ги слушна гласовите на двајцата мажи, но беа нејасни за да може да го следи разговорот. Потоа Кирил влезе кај неа.

„Јас ќе те вратам“, рече и излезе.

„А, Јосиф?“

Но тој не ја слушна, беше упатен кон автомобилот.

„Јас ќе останам“, одговори Јосиф.

Таа не рече ништо, ја побара торбата, ја стисна под мишка и застана пред него. Очекуваше нешто да ѝ рече, да ја допре, да ѝ ги земе рацете во своите раце, да ја погледне заштитнички и галовно. Сакаше со било какво дејстување да ѝ докаже дека не се одрекува од сè што се случи; сакаше и најситниот сомнеж во нејзиното срце да остане само глуво семе што ќе исчезне под силно за`ртеното ново чуство. А тој стоеше разглобен, тромав и со безизразен поглед, како претстапник кому во моментот размирената совест му е понеподнослива од исходот на очекуваната казна. Беше убедена дека и тој истото го очекува од неа, но реши да биде сочуствителна кон себеси. „Догледање“, му рече со таква едноличност што кој него покрена мачнина и тој мораше да ја подголтне пред да ѝ отпоздрави.

Темнината во облик на саѓи се спушташе наоколу, се лепеше за предметите, ја впиваа дрвјата, и сè наоколу стануваше таинствено и меко, ја губеше стварната форма и топлина. Светот остина. Таа го почувствува заладувањето и го затвори прозорецот на автомобилот. Патем не си рекоа ни збор. Молчењето јасно кажуваше дека тој сè знае.

Таа ноќ Софија остана долго будна. Лежеше ничкум на креветот. Не размислуваше за ништо. Не чувстуваше ни грижа, ни вина, ни каење. Сите нејзини сетила беа свртени кон нејзиното тело – на усните, на градите, на бедрата... Во занесеност на задоволството, таа со рака поминуваше преку тие места и повторно ги доживуваше неговите галења.

Таа ноќ Анастасија се заборави во бањата. Згрчена во кадата, со тушот на телото, таа остана сè додека и водата не се олади кон неа. А тогаш, вкочанета од студениот допир на шурките, наеднаш заплака со сета ужас во себеси, па само го свлече чаршафот од креветот и легна склопчена, не чувстувајќи ниеден дел од своето тело, освен шумниот вриеж во главата. „Конечно, конечно...“, беше единствениот збор што го пелтечеше и ја сопнуваше за да ја продолжи мислата.

Таа ноќ Јосиф се обидуваше да размислува за тоа што се случи дента, сакаше да го премери товарот на својата вина, сакаше да ги предвиди страдањата на Анастасија и надежта на Софија. Но во собата беше премногу темно, надвор блештеа премногу ѕвезди и се разнижуваа над ридот, а штурците беа еднолично гласни. Затоа тој остана цела ноќ неподвижен да се џари во темнината и да го чека утрото, во размирица на чувствата. И таа ноќ единствено што посака беше староста – како одредница на слободата, засолниште на сите животни престапи и гревови, староста како сонувана Аргентина.





Глава VII


„Доблестите мора да бидат таму каде што постои сложност и единственос; а пороците си противречат“

Сенека





Два дена Софија не излезе од дома. Никому не му се јави и никој не ја побара. Но, самувањето е погубно само за малодушните и саможивите, а Софија им припаѓаше на оние третите, кои самувањето го прифаќаат како неопходност само додека им линеат раните за да можат во мир да го следат самообновувањето на самосвеста. А тогаш со изострен дух му се враќаат на животот, похрабри и порешителни отколку што биле. Во таквото самување единствен собеседник им се ѕведите или книгите, а таа го имаше својот бележник. Во него беше запишала: „Кога чувствата ќе му откажат послушност на умот и ќе се одметнат, се случуваат глупости, но кога умот ќе се откаже од чувствата настануваат катастрофи. Мојот разум сè уште е владетел со незасенета моќ, па мојата љубов колку и да е самоволна принудена е безусловно да го почитува... Еве ја, чудо со невидена убавина, потскокнува по моите напрегнат нерви. Со насмевка си ја одржува рамнотежата, танцува над сета состојба. Среќна е што ги искористи своите пет минути...“

После непреспиеното деноноќие, втората ноќ Софија заспа многу рано. Првин сè се смири во неа, а потоа потона во целосно мирен простор. Единствена врска со стварноста беше сонот за светиот даб од врвот на планината. Го виде како ломно се урива под огнената острица на молњата што првин го располови небото, а потоа удри во него... Наеднаш дабот се занесе настрана, па зашумли со таков рев што наредната молња пребледна и отскокна далеку зад планината. А тој за поседен пат се извиши, во паѓањето ги повлече и корењето сосе планината, пукањето на жилите ги втиши облаците, и се предаде. Од гранките кон небото полетаа јата птици... А желадите се разнижаа од под лисјето и се растркалаа низ ридот... Таа стоеше пред ужасот, со рацете на лицето и немо липаше... Потоа една рака нежно ѝ ја отклопи дланката. Тоа беше Јосиф. „Еве“, прошепотија неговите усни и во раката и стави грст желади, па се сврте и замина. „Остани“, таа сакаше да го запре, но и самата не си го слушна крикот, тогаш посегна да му се придружи, но во очај забележа дека само се заниша како што се нишаат тополите под силата на ветерот и остана срасната на местото. А Јосиф како да е под дејството на тајна сила, продолжи да чекори и исчезна во лисјето на дабот. Тогаш болно стрепери и од раката ѝ се истурија желадите, низ лицето ѝ потекоа солзи... Пред неа дабот умираше низ шумливи воздишки. „Зошто плачеш“, ја праша, и лисјето му пожолтеа, како за Бадник. Во тој момент на едното рамо ѝ слета врана. Во клунот носеше златен желад. „Зошто го сакаш? Ти си топола!“ Софија се погледна. Нејзините раце беа престорени во гранки со зелено светкави лисје. Во занемена зачуденост се праша: „Како е можно во клунот да ѝ е желадот и да зборува“, врната гракна и пред да го испушти зрното рече: „Како сè друго да е нормално?!“, повторно гракна и одлета. Софија сакаше да го осмотри нејзиното заминување, но само лисјето и се превртоа и засветкаа како здробена срча. Желадот меко се стркала низ нејзното стебло и исчезна. Остана сама. Потиснатиот страв бабреше во нејзините жили, и таа си нареди: „Разбуди се, Софија! Ова е само сон, спаси се!“

Тогаш ги отвори очите. Сонцето грееше директно во прозорецот, светлината како желадите од сонот, се ронеше низ проѕирките на ролетната и се тркалаше преку креветот и преку неа, таа се загледа. „Невозможно!“ рече и го оттурна чаршафот од себе.

Точно знаеше што требаше да направи овој ден, само требаше вистински да се разбуди. Во Париз, во ваквите - преспиени утра, обично, му се јавуваше на Стефан и ќе му речеше дека целата е исцрпена и само една прошетка до Монмартр може да ја оживи. „Дали можеш да си замислиш колку сум бессилна?“

„Можам. Како жарче си во пепелник“, рече тогаш тој и силно се засмеа во слушалката.

„Да. Како жар во пепелник. Колку убаво си ме сфатил!“ Беше воодушевена од споредбата. Подоцна, додека се подготвуваше за излегување го замислуваше тоа малечко жарче заборавено во студената пепел како снеможува и се гасне во сопствената неподвижност.

„Ќе одиме, нели?“

„Па, можам ли да те оставам?“

Следниот час веќе грабеа по стрмните улички кон Монмартр. Најчесто зборуваа за своите семејства и за понекое сеќавање од детството. Еднаш Софија го запраша како се лечи од слабосилноста.

„Си ги туширам стапалата, одоздола“, ѝ одговори тој. „Пробај, ќе видиш колку е благодатно!

Сега, додека се тушираше, силните игличести испрскувања на водата ѝ ги боцкаа стапалата, таа помисли на Стефан и со грижа на совеста си рече дека мора да му се јави. Само да го преживеам разговорот со Анастасија, мил мој Стефан, му вети во мислите.

Тоа исто утро Анастасија стана многу порано. Во кошмарот на несоницата, таа цврсто реши да излезе од облакот на летаргичноста, па кога ѝ ја отвори вратата на Софија, беше со средени чувства, со прибраност и со раскрстени предрасуди кон соочувањето.

„Знаев дека ќе дојдеш“, рече со замрзнат глас и ја пропушти пред себе.

Софија се штрекна. Очекуваше поинаков почеток на нивната средба. Си го замислуваше растревоженото, страдално лице на Анастасија; нејзините растреперени раце како ѝ го попречуваат влегувањето; беше подготвена преку затворената врата да ја убедува за да поразговарааат; а еве, таа ја пресретна со господствена горделивост што поразува посилно од било каков напад.

Влегоа. Софија не се осмелуваше да седне, а Анастасија не ѝ понуди. Таа исчезна некаде во ходникот и ја остави сама. Кога се врати, не ја ни погледна, отиде кај прозорецот, ја поттргна завесата и се загледа преку прозорецот, како да имаше неодложно тајна задача, како да ловеше некого во заседа. Софија чекаше. Однекаде се слушаше биење на часовник и тоа „так-так-так!“ како ехо на војнички марш ја исполнуваше собата. Потоа заѕвони телефонот. Ѕвонеше со трпелива настојчивост, но Анастасија остана глува и нечувствителна и за него.

Повторно завладеа неподносливата тишина пред грозниот разговор. „Треба да се прозбори... Што побрзо да се прозбори“, размислуваше Софија. Веќе соземена, таа откосо погледна кон Анастасија и тоа беше доволно да го забележи нејзиното саможиво отсуство на духот, како да беше подготвена до крајот на животот да остане заробена во овој момент.

„Дојдов... Анастасија, мора да разјасниме.“

„Сè е јасно“, таа прозбори без свртување.

Софија чекаше да продолжи, но тишината повторно длабеше меѓу нив.

„Анастасија, имаш право да се лутиш, да врескаш на мене... Имаш право... Но, те молам сослушај ме! Сврти се, и сослушај ме!“

И повторно неподносливото студено молчење. Ѝ требаше време да ја покрене раката. Како да ѝ е вештачка, со напор ја придвижи и ја закачи на работ на завесата, па вдиши длабоко и остро се сврте.

„Јас да те сослушам?! За да си ја измиеш совеста, нели?! Не, Софија! Ти дојде кај мене и јас ќе ги одредувам правилата. А колку за твојата совест, ќе ти речам... Знаев! Знаев! Само ми требаше време. Време да се подготвам. А сега сè што сакам да знам е дали овој заговор започна од оној ден кога дојде од Париз? Дали со таа намера дојде од Париз!?“

Таа беше жестока, со озлобена гневност. Напаѓаше предвидливо и надмоќно. Како ѕверка пред целосно рестргнување на напаѓачот кој штотуку го намамила во своето дувло. Потоа се тргна од прозорецот и застана пред Софија.

„Погледни ме, Софија! Погледни ме и одговори ми!“

Софија не отстапи. Во неа се покрена сета сила на искусен гонител.

„Не! Грешиш, Анастасија! Ова не е валкан заговор. Ова се искрени чувства... Неоптоварени ни со брак, ни со деца... Освен со природна страст. Само ми требаше време, многу време за да увидам дека јас повеќе го заслужувам од тебе! Жал ми е што морам да ти кажам, но ти ја бараше вистината, Анастасија!!! А вистина е дека од Париз дојдов со намера!“

Ансатасија ја слушаше во неподвижна заѕвереност. Омразата ѝ го вжештуваше срцето, а кога лицето ѝ пламна во усвитена обеленост и кога усните ѝ прегореа и од нивното руменило остана само тенка пукнатина, таа со длабок, туѓ глас заповеднички урликна: „Надвор!“ Софија се сврте, сакаше нешто да прозбори, но повторното „Надвор!“ како да ја уби сета сожалба во неа. Со напор ги направи двата чекора за да се фати за рачката на вратата и пред да излезе рече:

„Поинаку го замислував овој разговор, Анастасија... И не ме плаши твојата лутина колку твоето лицемерие... Но, бесполезно е!“ па потоа излезе.

Анастасија остана сама. Гневот во неа силно галопираше: Треба нешто да се направи! Треба некако да се дејствува, размислуваше во болно бладање. Потоа ја отвори вратата, сакаше да ја врати за да ја праша што е тоа бесполезно. Викна по неа. Но, Софија не се одгласи, само нејзините чекори тапо, во забавена рамномерност одекнуваа по скалите, па исчезнаа. Таа ја заклучи вратата, и наеднаш се почуствува бескрајно осамена. А имаше неизмерна потреба некому да му го довери сиот свој јад. Некому, кој ќе ја сослуша без осуда, без сожалба и без нејасна наслада на нејзината исповед, некому на кого не треба ништо дополнително да му објаснува. Само на крајот кога таа ќе замолчи, тој да воздивне заедно со неа како единствена катарза на севкупната преживелица. Колку и да беше недоверлива кон роднините и резервирана кон пријателите сега сфати дека тие биле дел од содржината на нејиниот живот. Без нив нејзиното срце никогаш нема да биде исто, како планината што не е иста откако од неа исчезнале нејзините ледени езерца, па колку и да проникнува животот и колку и да го освојува пресушеното дно, секогаш ќе биде немоќна да ја покрие и зацели лузната за да може целосно да исчезне постоењето на претходниот пејзаж.

А планината никогаш никому не покажала колку тагува по своите загубени езерца преку кои го гледала небото. Анастасија ѝ се восхитуваше на нејзината мудра, владетелска воздржаност. Беше доволно, кога искачена некаде на високите ливади, силно да ги затвори очите и длабоко да го вдиши мирисот на ајдучката трева или на мајкината душичка, па да почувствува како исчезнува сè што е гибелно во неа, како во срцето наново ѝ зажуборува и се прелева љубовта кон животот. Затоа, во моментот кога ја затвори вратата и се потпре на неа, таа силно ги стегна клепките и вдиши толку длабоко што почувствува вртоглавица, само да може да ги устреми мислите што подалеку од оваа мачна состојба. Во следниот момент веќе го чувстуваше ослободувањето од малодушноста, и бавното враќање на самодовербата.

И остатокот од денот не беше товар од некакви пресметки со минатото. Таа му се сврте на утрешниот ден, па заспа во цврст сон, недостапна за бико каков сомнеж.

Се разбуди рано за да го пречека сонцето. Во ова време на летото тоа изгреваше на хоризонтот наспроти нејзиниот балкон. Ја сакаше глетката на изгревот. И во најимпулсивните моменти на утринската рутина, успеваше да ја забележи светлината што наеднаш ќе се разлееше врз крововите отспротива и ја исполнуваше со восхит. Сега пред себе го имаше тој изгрев. Застана за да го набљудува. Сонцето се отвори како цвет од шипка. Таа гледаше во него без трепнување и во себе изброи до четири, потоа нежно ги затвори клепките, вдиши бавно и повторно изброи до четири. Светлината што ја впија нејзините очи, ја чувствуваше како полен што се рони во најживиот цут на цветот; а сега бесчујно паѓаше и се таложеше длабоко во неа. Преку благите допири на топлината таа го чувствуваше секое нејзино зрно.

Потоа вдиши повторно и повторно се загледа во него. И повторно во нејзините зеници блесна животворната светлина... Четирипати зеде од сончевата „нафора“ кога во трепетот на зраците се виде себеси и баба ѝ на првата вака причеста. „Зошто четирипати?“ ја прашуваше, а баба ѝ се замисли, бидејќи никогаш не ја барала смислата на повторливоста, па одговори: „Заради четирите страни на светот, како четири пата по кои можеш да тргнеш...Денот може да е бескрајно вртење во круг како во темна шума, ако се нема светлина... топла свтлина во себеси.“

Ова сеќавање со неминлива скапоценост, само ја засили вербата во животворното дејствие на изгревот, бидејќи во моментот на самонабљудувањето на светлосните латици во себе, таа целосно се разубеди и се гушна себеси од радост зашто ја сфати вистината дека осаменоста е привид – само состојба на очајна растроеност што нè опустошува. Наеднаш во срцето ѝ завладеа ред и мир бидејќи во него беа сите предци, сите роднини, сите пријатели, и уште имаше простор.

Кога излезе од дома се упати кон банката за да ги предаде документите за кредитот, чекореше со вродена горедлива стројност наследена од татко ѝ.

Парите ѝ беа неопходни, затоа не се премислуваше дали ќе биде доволно кадарна во нивното вложување. Дали ќе има сила да го понесе товарот на остварувањето на замислата што копнежливо зрееше во неа уште од денот кога со решението за денационализација отиде во селото и застана пред куќата, како единствен сопственик. Сега и насилниот сомнеж неможеше да ја помати нејзината решеност.

Од банката отиде во аптеката и цел ден во задната просторија подготвуваше мевлеми, тинктури и чаеви. Одвереме - навреме ќе излезеше, бидејќи ќе го чуеше гласот на Наташа која од зад шалтерот му објаснуваше на некој сомничав купувач за некој нејзин лек или чај и најчесто, убедувањата ќе ги завршеше со: „Впрочем, имате среќа, ќе можете да ја прашате госпоѓата која ги подготвува чаевите, таа денеска е тука.“ Тогаш беше неминовно таа да излезе и со одмерена љубезност да го повтори веќе кажаното, но сега истите препораки имаа поголема тежина.

Дури кога се врати дома и ги одметна чевлите, а стапалата болно и зајскаа, ја обзеде толкава слабосилност што единствено собра сила да изгриза парченце од морковот што беше на масата и да се ничкоса во целосна опуштеност.

Спиеше цврсто, склопчена на фотелјата. Неудобното легло и необичната положба беа мерка колку за нејзината исцрпеност толку и за благотворното дејствие на сонот. Ја разбуди силното, реско ѕвонење на двата телефона и ѕвоното на вратата. Ги отвори очите. Во бунилноста на наглата разбуденост не беше свесна што ја предизвикува вревата и што треба да направи за да престане.

Мирот во собата и светлината однадвор беа во подеднакво бледило, па таа немаше јасна претстава за времето. Стана со присилено движење и ја отвори вратата. Пред неа стоеше Јосиф малку згромаден, со раката потпрена на ѕвоното.

Погледите им се сретнаа и секавично, со израз на немилост, им се разминаа, но двајцата беа островидни за збунетоста што ги разниша. Настана грозна, неизвесна тишина, а единствениот збор што ја раскина немата напрегнатост прозвуче како шлаканица: „Влези“, рече таа и отиде во полумракот. Кога тој влезе, таа веќе седеше на работ од фотелјата, со прекрстени стапала и стиснати дланки на скутот – во целосна недостапност на било какво чувство и со скаменет дух. Молкот го пренесе и овде. Тој застана покрај масичката и колбливо чекаше небаре некој, од некој темен агол на кулисата, ќе му го дошепне заборавениот текст и понатаму сè ќе заврши со природна наклонетост и ракоплескање. Како туѓ глас да прозбори од него.

„Темно е“, рече колку да ја скрши тишината.

Таа не одговори, како на гласот да му требаше време за да допре до нејзините сетила.

„Да, темница е!“ се согласи таа.

„Зошто седиш во темно?“ ја праша.

„Спиев“, рече таа.

„Жал ми е ако те разбудив!“ рече тој.

„Има посуштински работи за жалење“, рече таа.

„Да, затоа сум дојден“, се согласи тој.

„Аха“ ,таа потврди со климање на главата.

„Да го вклучам светлото?“ тој рече и ја пружи раката.

„Како сакаш!“ рече таа.

Тој го притисна копчето и во собата се разлеа млечната светлина. Таа остана во истата неподвижност. Нејзината привидна рамнодушност го сотираше. Разговорот ќе течеше природно ако таа ги изразуваше гневот, страдањата, љубомората... Ако плачеше, ако не избираше зборови...

„Да седнам, може?“

„Сеедно ми е.“

Тогаш тој седна наспроти неа, но се обиде да ѝ ја допре раката, од што таа скокна и се собра со таква растревоженост како животот да си го спасува. Тој ги склопи дланките на колена и го премолча дејствието, а сè што рече беше: „Да разговараме сталожено, те молам.“

Таа знаеше дека повеќе нема да се осмели да ѝ се доближи, затоа го поправи седењето и пред да прозбори ја стегна вилицата.

„Од овој разговор само пантомимата е посложена... речи ми, зошто дојде? За да видиш колку ме повреди, колку страдам, колку сум беспомошна? Можеби за чисти кошули? Или сакаш да се вратиш?... Ајде, сè е верно кога еднаш ќе се случи неверството... Мислиш, доволно е да застанеш пред мене свиткан од вина и јас ќе се смилувам бидејќи не можам без тебе да живеам... Бидејќи светот ќе падне во бесознание заради нашето разидување... Е, се лажеш, драги Јосифе. Не, не велам дека не тагувам, не велам дека ми е сеедно, не велам дека не сум загрижена... Но, верувај ми, ќе преживеам! Ќе преживеам!“

Таа стана заради воздухот што ѝ недостасуваше, вдиши со отворена уста и замавна со рацете небаре ќе полета. На Јосиф и му се пристори дека не згазна, но дека стопалата ѝ се движат ниско над подот, ја заобиколи масичката и отиде до прозорецот и како да се заплетка во завесата. Беше напрегната, се гледаше колку забрзано ја бара причината за преживување или само така му се причинуваше нему, но како и да беше, тој се чувствуваше виновен за сето нејзино душевно дробење во овој момнет и сè се возмати во него.

А тогаш таа се сврте прибрана, со воспоставен ред во себеси, го погледна и пак се загледа низ прозорецот, па како да се зазборува самата со себеси: „Ќе преживеам бидејќи ништо лошо не се случи... Јас се радувам за тебе. Ти се вљуби! Па има ли нешто поубаво од тоа да ти се случи љубов?“ Таа ги вовлече рамењата и замолча, само завесата шушкаше под нејзините гради. Јосиф не се осмелуваше да погледне натаму. Го застрашуваше силата на тивкоста, можеби доаѓаше од шушкањето на гулабите што се гнездеа во стреата на балконот, но во својата замисла тој јасно виде како вратот ѝ се искривува и главата ѝ се спушта под пазувата како под крило.

Стана, но не знаеше каде да зачекори ни каде да се сврти, па повторно бесшумно се врати во истата положба. Требаше да се запре и оваа вознемиреност на совеста, но не знаеше како. Размислуваше како да го насочи разговорот за да ја огради од погубноста на гневот во неа што го наслутуваше, затоа тивко, со сета разборитост во себе, ја дигна главата и цврсто рече:

„Загрижен сум, Анастасија.“

Таа нагло се сврте, во преплашеност се одвои од завесата и се устреми кон кујната како кон понедостапно место.

„Зошто? За кого?“

Помина пред него, отиде во кујната, и се напи вода. Тој поттикнат од нејзината жед ја почувствува својата жедност, па појде и тој. Застана пред неа. Таа не се измести. Стоеше потпрена на работ на масата со чашата в рака, со погледот настрана. Ја голтна водата и чекаше место за да се разминат. Тој тивко ѝ изговори „Анастасија“, потоа внимателно, како да е маѓепсник на претстава ѝ ја зеде чашата без да ѝ ги допре прстите и ја остави на работ на масата.

„Анастасија. Погледни ме... те молам.“

Таа ги затвори очите, и ги отвори. Тие беа без поглед, само преполни со скриен презир.

„Што сакаш, Јосифе?“

„Да бидеме луѓе Анастасија.“

„И јас истото го сакам, Јосифе. И не знаеш кој од нас овде е поблиску до животните. Можеби јас? Бидејќи не се тркалав на ливадата.“

Потоа го потурна со раката и помина покрај него, па продолжи, веќе, седната во нејзината фотелја.

„Јосифе, не предизвикувај ме за да те навредувам!.. Не сфаќам зошто си загрижен...“

„Заради тебе... заради децата.“

„Се залажуваш, Јосифе... Децата одамна не се деца... А јас одамна сум без тебе.Ти го знаеш тоа.Загрижен си за себе. За твојата иднина. Сега сè е неизвесно. Ати немаш дваесет години и сега си исплашен од почетокот. Што сакаш? Да се вратиш назад?... Можеш, Јосифе.Но, ќе се вратиш таму, колку да преспиваш, а не и овде.“

Таа со рака ја покажа собата, а потоа си го покажа срцето. И продолжи. „Тогаш ќе бидеш жртва за светот. Барем јас не можам да те замислам таков. Отсекогаш ја сакав твојата небрежност кон светот... твојата самосвесност...“ Тоа го рече со поинаков глас што ја замисли, па продолжи со подзгасена жестина гледајќи го в лице. „Јосифе, добро рече: Треба да бидеме луѓе... Тогаш треба да бидеме чесни, нели? Тогаш морам да ти кажам дека не бев изненадена... Знаев! Знаев за вас! И ве чекав!.. “

„Што чекаше?“

„Чекав момнет да си помогнеме еден на друг. Чесноста е и во признавањето, нели?“

Тој сè уште не го сфаќаше значењето на нејзиното признавање, но веќе слутеше нејасен, грд заговор. Претпазливо, само со израз на лицето ја кажа зачуденоста. Тогаш нејзиниот поглед со недоверба прелета преку неговото лице и таа сè објасни: „Кутар Јосифе... И јас и Софија знаевме што ќе се случи. Зарем мислиш дека јас тукутака тргнав кон реката? Зарем мислиш дека Софија...“

Тој стана! Стана и таа! Во тревожност неговите раце ѝ ги зграбија рамениците, ѝ се внесе в лице од што ѝ го чувствуваше здивот, но нејзиниот поглед не отстапи.

„Зошто си толку злобна ,Анастасија, не е вистина?!“

„Вистина е, Јосифе! Тоа го разјаснивме и со Софија.“

„Каде ја виде неа?“

„Овде. Таа дојде.“

Тој се собра како ѕверка пред навнушена опасност и дебнеше едно време,па продолжи.

„Зошто? За да се смеете колку сум будала? Таа дојде од Париз за да те спаси од мене?! Каде е сега? Колку си нечесна! Колку си лицемерна! Колку си себична! Колку подло игравте и двете! Дали некогаш си ме сакала, Анастасија?!“ Додека зборуваше лицето му обеле, а погледот му замрзна некаде пред неа.

„Доста! Замолчи!“

Таа се обидуваше да изнурка од вителот на заедничкиот гнев. Очајнички врескаше за да се избори и да му објасни, но тој беше далеку запатен во навредта за да ги слушне нејзините повици, и премногу блиску за да не го почуствува дејството на допирот. Затоа рацете сами ѝ појдоа и му се залепија на лицето. Додека трепетливо шепотеше, солзите ѝ испаруваа од очите.

„Доста... не е вистина... Те сакав... Но нешто се случи... Можеби ти бараше поинаква љубов од мојата... Можеби цел живот, можеби несвесно, сите тројца... еден кон друг малку бевме неискрени...“

Тој ја слушаше замолчан, во запрена побуна. Нејзината рака беше стегната во неговата, а таа не ја бранеше... Тоа беше момент на потсвесна смиреност, со влог на сета човечност во нивните души.

Потоа си ги пуштија рацете. Седнаа мирно, секој во своите мисли, и во служба на својот живот: се прашуваа еден друг, си одговараа, го премолчуваа стравот пред неизвесноста, само за да не ја загрозат лажната пристојност на разговорот.

А кога совладаното растројство започна наново да се собира во глутница и да `ржи во нив, тие станаа да се испратат.

Со воздржаност, наткрилени над стварноста, стоеја во зевот на отворената врата, и двајцата беа свесни дека нејзиното затворање овој пат целосно ќе го подели нивниот свет на два света. Тој гледаше во нејзните очи како да бараше нешто загубено во нив и тогаш ѝ ја забележа сронетата трепка на образот. Силата на разнежнестоста му ја понесе раката и во истиот момент во неговите два, прста мируваше нејзината трепка, се оцртуваше како раб од крилце на пеперуга. Сега требаше да рече: „Замисли желба!“ Но овде желбите беа потрошени. Потоа таа му ја спушти раката и мирно го бакна. Кога го сврте клучот во барвата се виде себеси остарарена и грда. Но, нејзината ненадминлива навика да си нардува, ја устори и сега: Прибери се, Анастасија, си рече. И се исправи!

Ништо не ѝ даваше таква свесност кон намерите како подреденоста на чувствата во себе. Сега таа повторно владееше со нив.

Софија никого не обвинуваше освен себе си, и за ништо друго не се обвинуваше, освен за слепата заблуда за постоењето на иста како нејзината – рамносилна љубов и во срцето на Јосиф. Сега ослободена од празната надеж и копнежите за доживување на љубовта, таа цврсто реши да си го престрои животот и да се врати во Париз. Веќе не се сомневаше во исправноста на решеноста. Ако беше поинаку, Јосиф ќе беше со неа. Но, веројатно, силата на разумноста ја скротилна неговата здивена страст, па сеќавањето на лудиот бег од едноличноста на бракот, ќе биде таен бунт во моментите на прекорите на Анастасија.



Затоа таа му напиша на Стефан. „Не знам, драг мој Стефан, дали се повторувам, но ако некогаш сум ти кажала дека љубовта живее толку колку што сме подготвени себе си да се вложиме во нејзиното живеење. Сега ти велам дека јас бев подготвена целиот мој иден живот да ѝ го подредам, а ете, таа не ни постоела. Не грижи се, не очајувам. Сега овде веќе ништо не е како што беше, ни овошјето има мирис, ни зеленчукот вкус, воздухот ми е речиси премногу сув, луѓето чудесно рамнодушни, и парковите ги нема, затоа итам да се вратам во Париз. Наскора ќе се видиме.“

Потоа го потврди испраќањето, пред да го склопи компјутерот, го побара неделниот распоред на авионските летови за Париз. Можеше да замине уште утре, но ѝ се пристори многу брзо. Сепак, што ќе беше тоа што ја запираше, ако не беше надежта дека Јосиф може да го оспори сиот нејзин сомнеж, само со единствен бакнеж.

Утердента околу пладне ѝ јавија за смртта на Стефан! Со службен израз на чувствителност, женскиот глас од слушалката рече: „Госпоѓице, тој го остави вашиот број и остави писмо за вас...“ Потоа тој глас колку и да беше туѓ ја сфаќаше реакцијата на веста, не се изгуби, само молчеше додека болната занеменост струеше низ слушалката, а потоа рече: „Моето сочувство госпоѓице!“ Таа пропелтечи: „Да, благодарам“, и сосе телефонот се превитка на подот.

Попладнето немаше лет за Париз. Немаше желба никому да му каже за тагата, немаше кому да му се јави во Франција. Некогаш и во воздишката е излезот од безизлезноста на состојбата. Софија прошепоти: „мајко моја!“ и се сети каде може да ја лее тагата од себе.

Следниот час беше на гробот на своите родители. Го остави букетот што го купи од цвеќарницата, запали две свеќи и застана пред нив. Имаше желба да им раскаже, колку ѝ е напорен животот, да им раскаже за Стефан кој денеска починал во Париз, во некоја специјална клиника за болни од сида, дека таа му беше единствениот пријател... Но кога ја пресретна погледот на мајка си, со израз на природна загриженост што и мермерот го одразуваше, таа како кога беше дете, со мирна ведрина застана пред неа и рече: „Ете, дојдов само да ве видам...“





Глава VIII


„Среќата која вистински задоволува е придружена

од нашата духовна моќ и од најдлабокото сфаќање

за светот во кој живееме...“

Бертранд Расел





Помина еден месец од погребот на Стефан, а Софија не се осмелуваше да појде во неговата мансарда. Секојдневно наоѓаше изговор, а единствената причина беше стравот од нановата вознемиреност на тагата што самосвесно ја втишуваше. „Само импулсот на времето ги таложи големите одрони на стихијата и ја избиструва и најматната вода. Да се живее, значи да се биде во сојуз со времето, секој друг потфат е осуден на пропаст“, тоа беше сè што запиша во бележникот. Потоа, цврсто решена и настроена да ја поднесе празнината на просторот што сега беше празен свет за себе, да го потисне новото значење на неговите предмети што ќе ја заобиколат во собата и да се врати неуловена од спомените, еден ден отиде.



Стоеше крај необично издолжениот, а тесен прозорец на мансардата и го набљудуваше збиениот пејзаж како да беше платно на строг реалист што сега, додека таа го посматраше се изобличуваше од маглината на нејзините задржувани солзи.

Еден гулаб рашетуваше вдолж стреата пред прозорецот, неговите мокри нозе оставаа шкрбаници како во сликите на Миро. Веројатно некаде во близина има фонтана и тој оттаму долетал, помисли и подигајќи се на прсти таа се внесе во прозорецот, како откривањето напретпоставената фонтана да беше нејсуштественото во тој момент. Тогаш, во изместениот агол на прозорецот, новата светлина како небеска насмевка блесна над куполата на „Сен Серж“ и над просторот од црквичката, преку паркчето, преку дрворедите, преку фонтаната на малиот плоштад и над гулабите што слетуваат во неа, па потоа паткаат по крововите со мансардите, па сè до стреата пред овој прозорец со гулабот што црташе мокри слики, небото посеа светлосна прашина над сè. Таа тажно се насмевна. Во писмото што ѝ го оставил, Стефан пишуваше: „Јас ќе умрам, а ти ќе треба да ме иселиш од живите. Тоа не е така лесна обврска... Сум имал такви обврски и жал ми е што ќе истрошиш време, тажно време... но, немам друг, а јас ќе ти напишам упатство! Затоа станарината ја палтив за наредните шест месеци... Ако пак си го откажала твојот стан, повели... или, пак, биди станодавец во Париз! ... Тогаш покажи ја гордоста на мојот прозорец... Речи: Со поглед на „Сен Серж“. Погледнете! Потоа отовори им го прозорецот, и ако ја забележат сончевата прашина слободно побарај им поскапо... Те молам, не изневерувај го карактерот на станодавците. Биди себична. Ха, тоа е аманет...“ Тој дел од писмото како стих ѝ помина низ мислите. „Доста е“, си рече и се сврте кон собата за да заврши барем дел од задачите. Но тука немаше работа бидејќи сè што можеше да се расипе, да замириса, да изгние, сè беше расипано, исперено, испразнето. На масата стоеше, пакет - не моногу голем, убаво обложен со цврста, груба хартија каква што се употребува за поштанските пратки со далечни дестинации и врз него беше оставен лист, пишуваше: „Ова е за баба ми. Благодарам. Поздрав.“ Софија го пресвитка листот и го остави на масата. Потоа го подигна пакетот, можеше да го носи во едната рака и таа го понесе. На излегување уште еднаш ја осмотри собата. Излезе, заклучи со две свртувања на клучот и направи проверка дали е заклучено. Одговорноста го оправдува сомнежот.

Надвор светот жожореше спред сопственоите закони. Таа поита кон метрото. Тоа беше најкусиот пат до поштата, а потоа требаше да напише текст за утрешната емисија. Имаше замисла да ја збогати содржината, имаше план како да се избори за поголем простор во програмата, и имаше конкретна цел: на Париз да му ги раскажува личните собитија од странствувањето, но на таков начин што ќе содејствуваат во неговата културна. Додека ја чекаше својата станица, темите за емисијата летаа како светилки во нејзината глава. Од чаната го извади нотесот и пишуваше: обработки на песните според темата, со нагласеност на метафорите во нив; виното во песните; љубовта во песните... Посебноста на вкусот на овошјето... „Ако сте странец во Париз“ или „Имам приказна за...“ или „ Сонувајте пред да заспиете...“, се обидуваше да го смисли новото име на нејзината емисија што сакаше утре да го предложи во редакцијата. Морам да побарам вечерен термин, си рече.

Се наближуваше станицата, таа се собра. Излезе заитана, со цврст чекор, како и сите во толпата. Со зачудувачка леснина го носеше пакетот. Задоволство од предвремено искристализираната мисла ја потхрануваше со енергија, само требаше да стигне дома и да го отвори компјутерот. Кога ја имаш првата реченица, натаму приказната сама се пишува! Таа започна: „Јас не му припаѓам на Париз, но тој прави да си припаѓам себеси... А зошто е така, драги мои слушатели, ве молам, останете со мене за да ви раскажам сè од почеток, а почетокот е причината што ме изгони од дома и ме упати овде...“

Наредната емисија ја започана: „Париз е вечна прегратка за османите... Почитувани мои слушатели, верувајте ми... од мојата земја заминав заради осаменоста... Во Париз само сум сама, а не осамена...“

Потоа следуваше приказната, а во паузите, низ музучките фрагменти што самата ги избираше ги потсетуваше слушателите, ако имаат прашања што ги побудила емисијата, веднаш нека ѝ се јават, таа е подготвена да им одговори. Во посевтеноста на работата откри дека од сè: од збор, од мисла, од изрека, од чувство може да се направи емисија. Еднаш започна: „Неодамна ми почина пријател... Почина во Париз, а дојде од друг континент... Многу обичаи се различни, но се содржина на иста тага... “

Софија беше искрена и кон слушателите и кон себе си. Престана да размислува на сè што ѝ се случи во Македонја и тоа што ја врати во Париз. Работата ја смири сета раздвиженост на чувствата што ја побуди прељубата. Тие сега прецутеа како хибридни петунии, бавно и без заврз на семе. Со оваа среденост во себе, таа имаше чувство дека може илјада години да живе, можеше да ја заобиколи планетата и ништо во неа да не се помести и истроши. Слушателите кои ѝ се јавуваа, кои наместо лица имаа само гласови, ѝ беа единствените нејзини пријатели. Тие ја надополнуваа природната потерба од жив збор и соговорник. Некогаш се прашуваше чии се тие гласови, на какви луѓе им припаѓаат?! Боже, во каква тврдина закрепна нејзиното срце!

Таа взаемност помеѓу неа и слушателите беше неслутената формула на успехот што го покажа и статистиката од анкетите на радакцијата дека двата последни месеца нејзината емисија беше најслушаната од програмата на нивното радио. Радоста од успехот ја делеше со колегите ни премногу гласно, ни премногу себично, повеќе заради нивната веселос. Воздржаноста и во момнетите на признавањата, се одлика на тие со големи дела зад себе, или со тајна во себе. Софија ги немаше таквите искуства, таа само го преживуваше проклетството на една долгогодишна занесеност. Во мирот на осамненоста како во лековит базен, таа се ослободуваше од минатото и си ја средуваше сегашноста како војник по бесмилосна битка. Не дозволуваше никаква блискост да го загрози благодејсвието на прашањата што следуваа како исход од успехот: „Која е Софија? Каде си, Софија? Веројатно си грда, Софија!“ Одговараше залажано и итро за да може сè да остане како што си е. „... Драги мои, ме прашувате дали сум грда?... Во Париз грдоста е минлива како настинката...“ и почнуваше „Дали сакате да ве потсетам за страдњата на Јо? Таа била прекрасна девојка. Зевс бил залуден по неа! За да ја сокрие од очите на Хера, тој ја претворил во крава. Кутрата Јо, заради себичноста на Зевс, заради гневот на Хера и заради една здодевна мува што ја прогонувала, животот ѝ се испревртел. Талкала низ светот... Го поминала Босфор, ги поминала највисоките планини на светот, во барање мир за себеси. Во своето страдално патешествие се сретнала со Прометеј. Кога видела какви маки тој поднесува, собрала храброст за да ги преживее своите... И првпат, после години и години исцрпеност заспала на брегот на Нил... Таму Зевс повторно ја пронашол...Дали доволно одговорив на вашите прашања ако ви се доверам дека Сена е мојот Нил... Јас сум толку грда, и толку убава колку што сакте вие...“ Потоа следуваше одјавата со некоја Шубертова арија. „ Драги мои, верни мои слушатели, каде и да сте во оваа ноќ, сонот нека ве закрепне за утрешниот ден!“

Во тивката ноќ, Сена беше светкава солза што се лизгаше низ темното лице на Париз. Од неодамна, со Ричард заедно го поминуваа мостот. Таа му признаваше дека неговата „лавовска рака“ го впива стравот од неа и затоа нејзиниот чекор сега е мек, а одењето ѝ е лелујаво. Таа уживаше во ширината на празните тротоари.

„Погледни колку забрзано, колку остро одекнува нејзиниот чекор. Така и срцето ѝ удира!“ Со поглед му покажуваше на жената која излезе од авотмобилот и забрзано ја минуваше крстосницата пред зградата. Ричард за момент го проследи ѕвонливиот чекор на осамената жена, па се сврте кон неа, со израз на беспомошност и исшепоти: „А колку јас имав страв од тебе, само срцето ми знае!“

„Ти, Ричард – лавоската рака?“ таа смеејќи се, ги тегнеше ракавите на џемперот и ги волвекуваше прстите. Ричард ѝ беше мил бидејќи пред него се чувствуваше слободна и згрижена. Тој ѝ ги читаше мислите, никогаш не ја прашуваше, а знаеше со часови да раскажува такви интерересни бесмислици што ја засмејуваа до солзи, затоа сакаше да го има во својата близина.

Од светлината на неговите очи како од пролетното сонце започна да се размрзнува нежноста и како кристално прозрачен мразулци што го создала долгата, студена зима да капе во рамномерни капки и несетно да го исполнува нејзиното срце.

Тогаш ја пронајде Јосиф! Или таа го пронајде него! Беше сеедно. Веста дека македонската амбасада во Париз, една недела ќе биде „галерија на македонското културно богатство...“ удри во неа како силен бран што предводи стихија. Таа забрзано читаше. „Донесени се најубавите икони и артефакти... Фотографии... “ Го затвори компјутерот. „Тој од вчера е овде, а јас не знам!“ Утредента живееше во решеност да не оди во амбасадата, нека се потруди да ја пронајде. Но, по ручекот како под строго неотповиклива наредба, се подготви, облече бело здолниште со пораб од тантела и нежно сина блуза што ѝ ја засилуваше бојата на очите, косата ја подигна толку колку да ги вознемири кадриците, и пред да излезе, уште еднаш се осмотри во оглдалото. Најубаво се чувствуваше кога беше свесна за својот изглед. Едно такси правеше круг на свиокот. Му подигна рака. Таксистот ѝ сигнализира и сврте кон неа, влетувајќи му ја кажа адресеата. Беа потребни дваесетина минути за да се стигне до таму. Нејзиното срце биеше тивко, го гушеше возбудата на средбата.

Само што застана на вратата, го забележа. Беше во друштво на неколкумина посетители, им обаснуваше нешто покрај стаклената витрината, во воздухот црташе некакви знаци. Во еден момнет како да го почувствува нејзиното присуство, се сврте кон неа, и во него запреа сите движења и мисли. Таа сè уште стоеше на вратата, беше далеку за да му го слушне гласот, но од усните му прочита дека рече: „Извинете ме...“ и се упати кон неа. Ги рашири рацете. „Софија!“, кликна радосно.

„Јосифе!“ се одѕва таа.

Си ги изговорија имињата во пресретливата прегратка како да се сретнуваат по долгогодишно прогонство. Потоа појдоа заедно, тој продолжи да им одговара на пашањата, да им раскажува за садовите, копјата и фигурите што ги откопале и да се фотографира со тие кои сакаат да имаат фотографија со него, а таа само го придружуваше, со горделива насмевка.

„Најубава си од сè што гледам овде“, ѝ шепна додека преминуваа во другата галерија. Таа му ја стисна раката.

„Лито ласкање, но и тоа е нешто“, му прошепоти. Потоа им пријде нивниот амбасадор, некој од присутните ја поздрави со: „Македонската Опра“, на што Јосиф не чекаше: „Еј, со кого сум јас во друштво!“ љубопитно ѝ шепна!“ Таа му одговори со насмевка. А кога започна закуската и сите се собраа во просторијата со храна, кога вревата се згусна околку масата, тие се погледнаа со израз на единственост во намерата и речиси, со трчање исчезнаа од зградата.

Надвор ги пречека Париз со сета наклонетост на љубовен сојузник. Се склопија во прегратка и бакнеж, дури потоа се загледаа еден во друг, се впиваа со погледите.

„Очите ти се поинакви! Посини! Како цвет од цикорија!“ рече тој, бакнувајќи ѝ ги клепките. Таа се насмевна, а тој објасни. „Да, во Мкаедонија ти се зелени. Можеби од шумите...“

„Можеби“, рече и гневот се возмати во неа... „Зошто тогаш не дојде?“

„А ти, зошто ми побегна?“ ја праша наместо одговор.

„Морав! Почина Стефан!“ рече таа.

Тој ги собра веѓите, лицето му се заостри, се збуни. Почека во недоверба, па ги отплете рацете од неа.

„Каде сакаш да одиме?“ таа ја забележа неговата недоверица, но беше премногу среќна од средбата за да го уважи неговиот сомнж.

„Твој сум!“ рече тој. „Каде ти сакаш.“

„Тогаш“, таа му мавна на таксито и дорече, „кај мене, дома!“

Колку и да се противеше нешто во неа, не можеше да го запре огнот на страста. Телата им гореа и се виткаа во потта како опожарени стебла.

Дури потоа, откако само уморот им ги поткреваше градите, се спружија во зглавјето на креветот. Молчеа, секој заклучен во своите мисли. Тој прв прозбори.

„Кој е Стефан?“

Прашањето како нагло затворен прозорец штракна и затемни нешто во неа. Таа очекуваше поинаква топлина во неговиот глас. Копнееше за оваа ноќ без сон, само со нежна прегратка и тивок исповед на душите. Мислеше дека ќе ѝ раскаже за сите негови сомнежи што му се роеле во главата, откако дознал дека заминала... А тогаш таа ќе му го прераскажеше нејзиното разочарување од изгубената верба во силата на нивните чувства. Сакаше да знае за неговите копнежи по неа, сакаше да ѝ објасни дали изложбата е само изговор за да ја пронајде. Боже, колку убав разговор можеше да настане после чинот на љубовта. Тогаш самата ќе му ја раскажеше тажната приказна за Стефан. Ќе посакаше да ги излее солзите на тагата пред него, бидејќи само тој, со искрена расчувствуваност и загриженост за неа, со милување може да ѝ ги избрише тие солзи за да ја обнови природната радост на нивните срца. Сега само се одвои од него и застана на средината од собата. Беше гола, а не посегна ни по облеката, ни по чаршафот. Јосиф ја нбљудуваше зрелата убавина на нејзиното тело, со чувство на соблазниво жедување како момче кое еднаш ги вкусило плодовите од овошката, а сега е со намера повторно да прескокне во градината. Нејасно незадоволство ѝ го разремети мирот на завладеаната среќа. Требаше нешто да се измени и повоторно да се побара удопството како птиците кога пред заспивање се преместуваат на гранките од дрвото, таа се сврте кон прозорецот. Во ноќта Париз беше преобразен во соѕвездие. Појде кон бањата.

„Стефан ми е пријател. Умре од сида. Тој немаше други пријатели, освен мене. Ќе ти раскажам ама не сега. Сега ќе излеземе за да го доживееш Париз ноќе.“ Потоа ја затвори вратата, водата зашумоли како дожд низ лисје.

Јосиф отскокна пред силата на одоговорот. Го збуни! Како можеше Софија толку обично да му соопшти за толку необична смрт... И не издржа. Ја пречека на вратата.

„Софија, како си можела!“

„Како сум можела, што?“

Таа застана пред него. Беше мокра. Кожата ѝ блескаше од водата. Од градите ѝ сe ронеа капки. Жедта што му надојде можеше да ја изгасне само со една капка од нејзините подадени пупки. Тој ја допре таа капка, и заборави зошто ја пречека од бањата. Сега сè што сакаше да ѝ рече беше дека е убава, многу убава и дека и самиот не бил свесен колку ја сонувал оваа средба, но не се осмелуваше. Мислеше дека опсенливите зборови ѝ припаѓаат на малдоста, кога љубовта и недовредбата се натпреврауваат за превласт на срцата. Дури потоа за време на вечерата, кога сè во нив и околу нив беше обично, тој се наврати на прашањето. На лицето му се одразуваше искрена зачуденост.

„Софија, како си можела да имаш таков човек за пријател? Ме загрижуваш!“

Таа не одговори. Продолжи да го пие виното, бавно и со задршка, да ја подгризнува одвнатре усната, само за да го надмине грдиот и присилен израз на прашањето.

„Ме загрижуваш и ти, Јосифе. Зошто му судиш на Стефан, кога ништо не знеш за него, а тој те почитуваше заради мене... Те молам почитувај го и ти, само заради мене...“

„Не те сфакам, Софија...“

„И не можеш, Јосифе! Ти никогаш не си бил странец и не можеш да ја знаеш цената на странствувањето... изразена низ усилбите за стан, за работа, за углед... А сè на тебе, и сè во тебе, те оддава колку си преплашен, колку си сиромашен, колку си наивен... Тогаш поддадената рака, и искрената насмевка се предодредба за пријателство...“

„Како и да се, Софија... Тој бил болен... Бил несовесен кон тебе.“

„Не суди му, те молам!“

На нејзиното лице се одразуваше беспоговорната строгост што Јосиф ја препознаваше уште од училишните години и секогаш ѝ се восхитувал, па колку и да била безумна. Беше осторумен да го наслути исходот на разговорот, затоа нагло се препружи да ѝ ги допре рацете.

„Софија, никому не судам... Само сум му љубоморен...“

Таа не се спротивстави. Премногу силен беше занесот за да отстапи пред озабената сомнеж.

„Бакни ме“, се насмевнуваше таа, „желба ми е.“

Тој ја бакна и потоа излегоа. И двајцата тајно решија да бидат попустливи за да го сочуваат сјајот на средбата. Се враќаа во галовна занесеност, поминуваа низ Туилери, за да му ги објасни необичните скулптури што од овој парк правеа свет за себе, дел од некој вонземјен простор што од некоја нејасна причина, останал вечно заробен овде, во Париз, ја заобиколија фонтаната, продолжија да си гукаат, се фотографираа, се бакнуваа.

„Ова ме враќа во времето на апсолвентската екскурзија“, рече тој штипкајќи ѝ го образот со раката што ги гушкаше нејзините рамења.

„Јас не бев“, рече таа. Тој неуверливо ја погледна и се замисли.

„Така ли беше? Да, да... се сеќавам.... Бевме јас и Анастасија... А ти?“ Тој наеднаш замолча, во збунето ичекување стоеше пред неа како дете кое откако го изговорило грдиот збор, го забележал присуството на учителката. Таа со сожалба гледаше не во него, туку во неговата бесмислена збунетост, па му го допре лактот за да ја почувствува и рече:

„Јас не бев на екскурзија, моите немаа пари. Мајка ми беше на операција. А ти и Анастасија ми донесовте мала Ајфелова куличка со магнетче на задната страна. Боже, колку ме израдува подарокот! Ја залепив на фрижидерот и со години ја имав...“

Тој се смееше. Неговиот мек, а длабок тенор ѝ импонираше на ноќта. Сена заведливо се извиваше пред мостот и го продолжуваше вечниот мадригал, се провираше под неговите лаци. „Ова е Сен Мишел“, рече Софија додека цврсто газеа преку мостот. Тој само климна со главата. Одеа раздвоени, мирни, еден покрај друг. Тој со рацете нурнати во џебовите од панталоните, а таа беше ги воврела во растегливите ракави.

„Убав е Париз, нели?“ му рече наједноставно.

„Да, со тебе. А поинаку...“

„Поинаку?“

„Не би живеел постојано.“

Таа не рече ништо, само ги собра рамениците.

„Зошто не се вратиш, Софија! Што имаш овде?“

„Па...“ длабоко во себе не се согласуваше, а немаше одговор, „што имам во Македонија?“ рече.

„Па! Ја имаш Македониј!“

Софија помисли колку би била среќна да речеше: Ме имаш мене, Софија! И навистина, тогаш ќе немаше ништо овде! Сега само го повтори неговиот неубедлив одговор и го праша загледана во него како во исцелител чија молитва го покренува чудото.

„Како е Анастасија?“

Тој ги нурна рацете подлабоко во џебовите. Гледаше пред себе.

„Не сме заедно... Но, често се среќаваме. Таа многу работи... Зеде кредит од некакви програми за произвотство на здрава храна... Странски инвестиции... Започна плантажно да одгледува билки: нане, босилок, невен, жалфија... Училишната зграда ја урна до темел, изгради малечка фабрика за правање на оцет од диви јаболка и за сушење на зрнести плодови... Анастасија е задоволна, препородена и ....“ тој ги подигна веѓите, „и прекрасна е... не знам како сè ѝ успева... Има десетина вработени од селото.“

Таа ги истави ракавите на блузата Студено струење ѝ го пронижа `рбетот и целата ја потсобра во облеката. Сè што можеше да рече, а да не ѝ затрепери гласот, беше: „Се радувам. “

Софија ќе беше искрена, само Јосиф да беше малку повнимателен и да не речеше „прекрасна е“.

„А сега, знае ли дека си овде?“

„Да. Ѝ се јавив... Можеби заради децата, но се јавуваме едн на друг кога заминуваме некаде“

„А тие, знаат за вас?“

„Не знам... Мислам, не...“

Тегобно го влечеа разговорот како да има трет помеѓу нив кој не треба да ги разбере, а тие мораат во моментот да си пренесат и порака и ветување. Затоа и од штуроста на одговорот, таа извлекуваше непогрешен заклучок: Значи вратата зад тебе не е заклучена, дараги мој Јосифе, таа само помисли, а потоа со мирна сериозност го рече прашањето што со месеци гореше во неа и ѝ ги опожари сите верувања во нивната љубов. Сега тоа исто прашање е само пепел во нејзиното срце што го чуваше за да ја покаже силата на огинот.

„Јосифе, зошто не ме побара, тогаш?“

„Те побарав, Софија, но не веднаш.“ Тој исчекори пред неа, и ги прегрна рамениците и ѝ се загледа во очите.

„А зошто не ме побара веднаш? Вечерта!“

„Не смеев! Бев исплашен...“ рече без двоума.

„Зошто? Од што?“

„Ја повредив...Анастасија! Не беше чесно... Ми требаше време... А кога те побарав, тебе те немаше... Бев гневен... разочаран... измамен, сè заради тебе, Софија. Никому не си се јавила. Не си оставила порака... Сакаше да ме казниш, нели? “

„Не. Зошто би те казнила!!? Болницата ме извести за смртта на Стефан. Тој го дал мојот број, бидејќи немаше никој, освен мене... Тој е од Азија... Таму има само баба, ако сè уште е жива.“

„А потоа?“ ја праша.

„Потоа сакав да ме бараш, и да ме најдеш... А кога ќе ме најдеш да ми докажеш дека тоа таму не беше занес, но љубов! Жива, моќна и свесна љубов!“

Потоа замолча бидејќи наеднаш се почувствува како зазборена со самата себеси. Го погледна. Тој гледаше пред себе. Само воздивна. Одеше во отсутност. Таа го остави во замолчаноста, дури на крајот од улицата му се јави:

„Еј, каде си?“

„Уморен сум!“ рече и се насмевна.

„Стигнавеме!“ рече таа и со поглед го покажа влезот на нејзината зграда.

Кога влегоа во лифтот таа нежно го бакна и си го прилепи лицето до неговиот образ.

„Каква програма имаме за утре? Да одием во Лувр?“

„Уте? Утре имаме организирана посета во Версај. Не би било културно да не поминам ни ден со нив!“

Таа само климна со главата.

„Да, нема да е културно“, се согласи. А себеси се прекори безгласно: Што очекуваш! Тоа е Јосиф!

Тој го отвори фрижидерот.

„Сакаш вода или вино?“ Почека да ја слушне, па се сврте и повтори: „Софија, каде отпатува...Што сакаш, вода или вино?“

„Сеедно...вода...“ нејасна сомнеж ѝ го замети лицето. Остана замолчана и загледана во нешто што само на неа ѝ беше видливо. Тој дојде до неа. „Вино, те молам!“ рече и ѝ ја подаде чашата. Таа ја заде без да се сврти.

„Што гледаш?“ рече загледувајќи се и тој.

„Иднината“, прошепоти таа.

Тој ја допре неговата чаша до нејзината, потоа отпи голтка .

„И?“ праша

„И? И тоа што треба да го видам, можеби почнува сега, во овој момнет!“ одговори таа..

Тој ги затвори очите и седна. Саѓето од нејасната мисла се спушти на неговото лице. Таа седна спроти него. Чашите им беа в раце. Стаклото се потеше од нивната топлина. Беа нестварни. Како заробени во магија, или дело на стар класик. Јосиф гледаше во неа, а таа со израз на блага загриженост, го веднеше погледот, само толку колку да не им се сретнат. Сакаше да го праша, но тој одговори пред прашањето.

„Задутре заминуваат. Јас ќе останам. Имам виза за до идната недела...и авион.“

„Зошто остануваш?“ таа пргаво заниша со колковите.

„Како зошто. Заради тебе, будалче!“ рече тој.

Таа стана од табуретката, ја остави чашата на масата и застана крај прозорецот. Темнината згусната од сенката на зградата, исцртуваше огромен црн квадрат на плочникот пред влезот како стапица. Софија не гледаше ништо одредено, но ја виде жената како заитано го претрчува тој темен квадрат и продолжува кон канделабрите. Чекорите не можеа да ѝ се слушнат, но Софија можеше да ги почувствува со увото на сопствениот страв. Воздивна и помисли на Ричард, па се сврте. Јосиф стоеше зад неа. Ја привлече во прегратка. Таа ја зафрли косата наназад. Сакаше кога ѝ го бакнуваше вратот. Тој жедливо ги залепи усните на нејзиното грло и долго го впиваше мекото треперење на затегнатата жила под ушната ресичка. Се одвои колку да ѝ прошепоти:

„Никогаш не сум те видел да носиш обетки...“

„Па?“ прошепоти и таа.

„Па.! Не сум знаел колку сум ги посакувал твоите уши... Види, мммм!“ Ѝ го грицна крајот на увото и сосе неа појде кон спалната. Во неа сè зрееше и бабреше од допирот на неговиот здив. Колку е едноставно ако не размислуваш потаму од ова овде, од ова сега, а таа сакаше да не размислува. Тој ја спушти на креветот и за момнет се одвои од нејзиното лице колку да прозбори: „Рече нешто?“ „Не“,прошепоти таа.

Телата им ги расплетка новиот ден. „Доборутор“ ѝ шепна и ја бакна. „Сакаш кафе?“ таа си ги истри стопалата од неговите колена и потврди со главата. Додека го пијеа кафето му раскажуваше за нејзините емисии.

Тој ѝ рече дека ќе ѝ се јави кога ќе се врати од Версај, и рече дека нема да остане на ручек со нив. Таа му рече дека ќе појде во судиото да се подготви за вечерашната емисија и рече дека нема ни да диши додека не дојде тој.

„Го заборавив бележникот, а без тој бележник сум како без ум“, се смееше и дувнуваше во врелите голтки додека се штуркаше наоколу. А кога остана сама, пред да излезе се вдаде во секаква работа, само за да им ја ускрати намерата на сомнежот и стравот да ја придобијат нејзината наклонетост. Во ваквите моменти на подјадена доверба, мајка ѝ велеше: „Што реба да се случи ќе си дојде, па ти колку сакаш и како сакаш дејствува!“

Во студиото го напиша текстот за емисијата. Се обидуваше да ги наговори колегите овој пат да направат снимка и да ја потполнат со „колаж“ од најзанимливтите прашања и одговори од досегашните емисии. Сакаше вечерта да ѝ биде слободна. Но не ѝ ја поддржаа идеата. „ Слободна вечер? Сакаш да изневериш стотици обожаватели...“ ја нападнаа колегите, но и ја предупредија дека идејата нема да му се допадне на директорот, ја потсетија дека секој работен состанок со нив, тој го завршува со: „Не сакам самоволни измени на програмата, за сè решавам јас!“ „Кој е тој?“ ја праша една колешка. „Кој?“ праша таа. „Па, тој за кого си подготвена да ја изгубиш работата?“ ѝ објасни. „Ах!“ Софија само ги собра рамениците. „Македонец? Ах, се разбудила прекрасната Јо и над себе го видела Зевс!“ се смееше колешката, се семееше и Софија кога Ричард помина низ ходникот. Дали навистина не ја виде или не сакаше да им пречи во веселоста! Софија остана неколку часа во студиото: го напиша тексто, одбра музика, ги раздели целините... Додека работеше неколку пати прошета низ ходникот. Не се сретнаа со Ричард, а можеби беше тука некаде. Да не мислеше на Јосиф, ќе го побараше и ќе појдеа како секогаш, бидејќи им беше попатно, во Луксембуршката градина да ги разгледуваат растенијата и да си го доизедат овошјето што го носеа во чантите. Знаеше дека Јосиф ќе биде цел ден во Версај, а беше пладне. Можеше сама да појде во Луксембуршката градина, но ја чуваше за него, сакаше да му ги покаже „нејзините места“ како тој што ѝ го покажа локалитетот. Затоа и остануваа продавниците: огромните стоковни куќи каде убивањето на времето е најбезболно! Доволно е само пред влегување да се погледне на својот часовник и да се предадат трите часа што ви го загрозуваат животот.

Излегувајќи од метрото се удри во еден минивач, му се извини со насмевка, а тој ѝ се поднаклони и неугодноста исчезна.

Таа влезе во „Лафает“ и после два часа шетање и талкање низ катовите со секаква облека, си пронајде сина марама што ќе ѝ се вклопи на есенските палта. Ги сакаше марамите заради нивното набиркано, лелеаво бранување додека брзаше низ улиците, заради нивното нежно милување додека во меторото нестрпливо ја чекаше својата станица и заради нивната природна топлина што од нив ја впиваше нејзиното лице. Без двоумење во опредлебата на подарокот, таа одбра свилен шал за него.

Од „Лафает“ отиде дома за да се искапе и да ги заврши сите работи што се рутина во елементарната уредност на животот, и да го чека Јосиф. Но тој не се јавуваше. А кога гневот и грижата станаа рамносилни во нејзиното срце и кога немаше време за чекање бидејќи ѝ беше потребен скоро еден час за да стигне до студиото, таа го сврте бројот на хотелот и љубазно ја објасни својата потерба од нивната услужност. Машки глас со службена љубезност ѝ рече: „Да, ве разбрав, госпоѓо. Сакате да проверам дали се дојдени господата кои денеска биле во Версај... Да, дојдени од Македонија... Ја знам, госпоѓо, нивната маса. Само, момнет, Ве молам....“ Таа го кажа своето име и го слушна оставањето на слушалката. Потоа го слушна гласот на Јосиф: „Софија, мила, тука сум... Не ме пуштаат... Со нас на маса е една група Англичани, ја виделе изложбата и сега ме прашуваат... се фотографираат со мене...Ха-ха-ха! ѕвезда сум, мила...Ќе дојдам, чекај ме.“

Софија го затвори телефонот и излезе.

„Добровечер, драги мои...верни мои....“ Таа застана бидејќи зборовите беа празни како семе изидено од силен мраз. „Ако во средлето сте во Македонија, ве молам појдете во Галичник...“ Зборуваше забрзано и без топлина, искуствено ја покриваше безволноста во неа, а кога сè се заврши и кога му даде знак на колегата да ја исклучи, ги извади слушалките и веднаш излезе. Одеше сама низ улицата. Нејзините чекори одекнуваа на плочникот. Таа претрча преку еден темен кварт и се упати кон станицата. Стравот беше во неа и се хранеше со нејзното срце, таа го слушаше и не можеше ништо да направи, освен да брза.

Дури кога ја отклучи втратата и зад себе го сврте клучот, кога предметите заштитнички се распоредија пред неа, во неа се прибраа и довербата и срцето.

Јосиф пристигна после неа. Беше испотен, весел и наметлив. Вечерва сите негови доблести беа во превласт на самољубието. Таа му отвори. Тој несмасно се заниша кон неа и ѝ го огали лицето.

„Мирисам на алкохол, нели?“

Таа не одговори. Чекаше да си ги прибере рацете, му беа претопли и лепливи. Не можеше да ги издржи.

„Мирисам, нели?“

„Да“ рече и му ги тргна дланките од нејзиното лице.

„Прости ми, ама...“

Безгласно плесна со рацете и ги собра рамениците, личеше на бездомник кој очајно се обидува среде метж да ја помине улицата. Таа не праша што треба да му прости, само се насмевна колку да го охрабри и се врати во фотелјата. Тој ги отплетка чевлите и остана во претсобјето. Таа чекаше тој да влезе по неа, а тој само го замазни челото зашто беше уштуман и запелтечи:

„Софија, јас ти должам извинување...Големо извинување, бидејки сум мивка... Софија мора јас и ти да разговараме... долго да разговараме... Те молам, ама првин да се средам во бањата...“ Таа не рече ни збор, само ги стегна забите, и чекаше. Потоа долго се слушаше плискањето на водата. А кога излезе беше мокар и со раскопчана кошула. Градите му беа како измиен мермер, влакненцата во чашката на грлото трепереа во собраните капки како пајажина после дожд. Таа се штрекна од помислата дека утрово од тие гради се рабуди и пред да стане ги бакна во израз на конечна среќа . Можеше и сега да скокне од столот и да го прегрне, жедливо да ги избакне за да ги исуши, и да му прошепоти дека ништо на светот не посакала толку силно како што во овој момент ја посакува неговата љјубов.

Но, сè остана само мисла.

Тој седна до неа, ја зеде нејзината рака во својата и двете ги положи на своето колено. Таа знаеше дека се подготвува за очаен разговор, бидејки отсекогаш вака си ги отвараа душите еден пред друг. Не еднаш кака сега, тој препотен и полупијан седел до неа за да ѝ рече дека е крај. Без да ѝ објаснува, таа знаеше дека тој крај се однесува на љубовта со Анастасија. И ништо не прашуваше. И никогаш не му веруваше.Само ги наблјудуваше неговите широки раменици како совршено се соединуваат со цврстите гради и како сега, силно се креваат под присилата на страдањето. Тогаш му ја земаше раката во својата рака и го слушаше: „Каква будала сум јас, Софија! Таа не ме сака... Таа жена само себеси се сака...Да, да...“ Ќе се убедуваше. На крај заедно ќе воздивнеа и долго ќе молчеа, секој заробен во својот копнеж, а кога ќе ја надвладееја тишината, тој ќе се свртеше кон неа и со насилена искреност ќе ја прашаше: „Ми веруваш, нели?... Не, не ми верваш... Значи, и јас не си верувам.“ Еднаш во една таква свртеност додека ја прашуваше дали му верува, зачудено ги собра веѓите и прошепоти: „Боже, Софија, колку ти се зелено очите... Бескрајно зелени, да се загубиш... или јас сум пијан!“ Таа ги собра рамениците: „Само ти се присторило...Но, ти одамна си загубен, само не во нив...“ Потоа замолча. Нејзината растревожена совест врескаше во неа за да ја предупреди за нечесноста на играта. Тогаш тој наедаш си заминуваше, а утредента,обично, се јавуваше за да ѝ каже дека Анастасија сака да оди во театар. Со трпелива наговорливост одговараше на нејзините прашања: „Да, „Три сестри“... Да, Чехов... МНТ... Ќе извадам карта и за тебе... Софија!? Па, Анастасија ми рече да те поканам...“

Сега, после толку години сè се повторуваше, само што беа во Париз и што тој и ја зеде нејзината рака и ја положи на своето колено. Молчеа заедно. Потоа, кога тишината стана неподнослива, тој прозбори.

„Прости ми, Софија.“

Таа ги затвори очите. Веќе слутеше што треба да му прости, но не сакаше да ја забрза погубноста на разговорот. Тој продолжи да го шепоти нејзиното име како да беше лозинка за таен премин и со повторувањето на „Софија, Софија, Софија...“ си го спасуваше животот.

„Јосифе“, прошепоти таа, те молам, престани!“

Свртена кон него го гледаше со ширум отворени очи, во кои тој не можеше да препознае ни тага, ни болка, ни гнев. Сè што забележа беше возматеноста на нивната боја.

„Боже, Софија, колку сини ти с очите... длабоко сини. Или јас сум пијан... Може човек да се нурне и никогаш да не посака...“

„Можеше, ама штотуку изнурка еден човеки и си замина некаде!“

„А ти не тагуваш, Софија?“

„Не. Тоа е негова волја.“

„Можеби, можеше да го разубедиш да остане...“

„Не верувам... Еднаш за малку ќе се загубеше во едно бескрајно зелено ... Можеби јас го наведов, а тој се исплаши...Потоа се каев... долго се каев...“

„Софија, престани! Престани, те молам!“ со копнежлив шепот ја опоменуваше.

„Не можам, Јосифе!.. Не можам!“ шетотеше и таа.

Тој ѝ го собра лицето во неговите раце и во тревога ѝ ги бакнуваше очите, лицето, рацете...

„Простими, Софија... Речи ми дека не ме сакаш?“

Неговиот заѕверен поглед талкаше по неа. Таа силно заврте со главата.

И повторно завладеа тишината, а тие седеа еден до друг, застрашени и напрегнати, беа преживеалци што стрепат пред новиот налет на стихијата.

„Софија“, молбено зашепоти тој. „Јас морам да ти објаснам.“

Таа немо се согласи. Имаше чувство дека ќе се распрсне ако прозбори, дека бестелесноста што ја обзеде ја возвиши над настанот и дека може рамнодушно да го набљудува ломното уривање на сопствената љубов.

„Софија, знам дека ова е љубов, и нема лага во неа... Но... не знам зошто толку задоцниве... Шо се случи...“ бојазливо погледна во неа. Таа беше сениште што ни заплшаува, ни се плаши. „Какви чудовишта сме, Софија! Дваесет години да ја држиме заробена оваа љубов... Сега сè е поинаку, нели... Јас не можам овде, ти не можеш таму!“

Тој замолча. Мислите му се разбегаа преплашени од нејзината духовна отсутност. Во привидот ја виде бестелесна и прозрачна, само неговите зборови како мравки претрчуваа низ нејзиното срце. Боже, дали полудувам, помисли, па со присила на сета свест во себе, со шепот ја побара: „Софија!“ рече и ја стави раката на нејзиното рамо. „Молам!“ се одѕва таа оддлеку, како птица во тајно довикување. Потоа, врз неговата рака што ѝ беше на рамото, ја стави својата, не се сврте, ниту го погледна, само го праша:

„Зошто дојде, Јосифе?“

„Ако не дојдев немаше да знам што ќе загубам.“

Таа се насмевна и за момент ја навали главата на неговите гради.

„Чудесно... Сонував еден сон за тебе... Знаеш, за светиот даб што ни раскажуваше Кирил... И не знам зошто сега се сетив на него?“ па бргу-бргу стана и со страв во очите отиде во бањата. Вратата остана отворена. Тој го слушаше плискањето на водата и ја чекаше, беше осакатен за било какво размислување. Таа долго си го плискаше лицето, а кога водта се втиши се врати и седна каде што седеше.

„И немаше да знаеш каде припаѓаш, нели?“ рече.

Тој ѝ одговори со израз на лицето.Потоа ѝ ја зеде дланката и ја собра во тупаница, па со преданост на сета страст, и ги бакна прститете како да бакнува миризлав цвет. Потоа се замисли, беше во тивка занесеност на даровит раскажувач кој сака да осветли дамнешни спомени: „Се сеќаваш, нели, кога го читавме „Сирано де Бержерак“, таа му одгвори со бавно трепнување, а тој продолжи. „Само тој знаеше најубаво да си ја опее својата грдотијa… Нели?“ Таа повторно трепна бавно. „Сега само јас сум погрд од него... Но, не умеам како него да се изразам ... и таа грдост само ќе тежи во мене... Грозен сум, Софија.“

Таа го слушаше со сета своја присутност. На лицето полека ѝ изгреваше загубената светлина. Јосиф ја чувствуваше и како и секогаш, ѝ се воодушевуваше на моменталната престроеност, на решеноста, на устремот да се излета од безизлезот и да се предводи; на сè она што го очекуваше од него, а тој од неа. О колку убаво ги разбираше нејзините нагли пресфрти на разговорите кога со наумничави прашања заведливо ѝ бегаше на пропаста. Затоа не се зачуди кога таа се сврте и со сериознот го праша:

„Шагал дали е поинаков, што мислиш?“

Тој се замисли, па заврте со лицето: „Не, јас сум за импресионистите... Кај Шагал сè е одлепено од земјата: ни стварен, ни нестварен е.“

„Шагал е нешто посебно. Мислев да те одведам“, рече таа со израз на разочарување.

„Утре. Ако сакаш?“ тој се насмевна во надеж.

„Не, Јосифе! Немаме утре... Сето наше време е сега, и овде!“ во изразот на нејзиниот глас немаше никакво болно чувство.

„Добро“, одговори неговиот разум, а длабоко во градите срцето му се собра како надразнета гасеница. „А вечерва?.. Сакам да сум со тебе... Сакам ноќва да ја поминеме во разговор...“

Лицето на Софија одразуваше неотповиклива решеност. „Не“, рече таа. „Не е чесно. Утре заминуваш, нели?“ потоа стана со израз на службена строгост.

„Да!.. Како ќе речеш ...“ тој се согласи. Немаше избор, во брза послушност стана веднш, по неа. Таа појде пред него. Во ходникот се сврте и го погледна. Стоеја еден спроти друг, но не можеа да се подадат и да се допрат, ги разделуваше силниот, шумоглавен порој на матните чувства.

„Оди“, рече таа, а сакаше да е поинаку.

„Одам“, рече тој, а не се помери.

„Чекај“, рече таа и посегна со раката кон неговото лице, но ја собра.

„Што е?“ праша тој, а рацете им се допреа во разминување.

„Трепка“, рече таа со неволна насмевка.

„Нека ја“, отсутно рече тој.

„Нека ја“, рамнодушно повтори таа.

Таа ја отклучи вратата.Тој ја отвори. Ја запре воздишката во грлото и го пречекори прагот.

“Почекај!“ кликна таа небаре треба да го предупреди за наслутената опасност пред неизвесноста на судбинската разделба. Тој застана во недоумица. А таа во моментот исчезна и се појави. „Го заборави“, рече, па му ја зеде раката и го стави кутивчето што го донесе. „Си го оставил во бањата.“ го гледаше мирно а продорно. Во тој момент нешто се случи во неговите гради и сè што сакаше да ѝ рече, сè исчезна во зелениот, питом бескрај на нејзините очи. А таа поита да го извлече од бездната на заборавот, му објасни: „Знам. Прстен е. Ќе ѝ се допадне.“

Тој сразено погледна во раката и му се пристори дека црвената боја од кутивчето се разлева и му капе низ прстите. Па во ужас помисли дали тој полудува или таа навистина си го откорнала срцето за да му го предаде и навек да му ги окрвави рацете. Стоеше сраснат со прагот. Кутивчето сосе раката го нурна во џебот, па го отвори лифтот.

Таа ноќ Софија ги отвори сите прозорци и врати на нејзиниот малечок стан и седна на средината на собата. Чекаше провевот да го оддува заробениот дел од него, бидејќи никоаш не можеме целосно да исчезнеме од местата во кои еднаш сме биле.



Со скрстени нозе и дланки потпрени на колената, таа беше свенат лотос што го дочека утрото.

Денот го помина заробена во празнината на своето срце. Сепак, го отвори бележникот за да запише: „Страста е како сончев ден во јануари. Сеопштата љубов се огледува во мекиот чекор на вашите стапки додека во ноќта ги поминувате темните сенки по тротоарите. И да сте сама, ако некој ве чека за да си ја ставите вашата рака во неговата „лавовска шепа“, вие на стравот сте му страв...Вие на лавот сте му придружник... “

А наредната вечер кога се враќаше од студиото и кога на излезот ѝ притрча Ричард, таа го погледна со толку силна светлина во очите што тој загрижено ја праша:

„Да не се случило нешто?“

„Не“, рече таа. „Само имав чуство дека нема да те видам!“

„А, јас помислив дека ќе ми побегнеш!“

Таа одрече со главата, се подигна на прсти, и го бакна.

* * * * *



Поминуваа преку „Сен Мишел“. Тој ја држеше нејзината рака во неговата. Газеа меко како низ пердуви.



„Сакам да ти раскажам сè за Стефан. Знаеш, за мојот пријател... Стефан умре од сида...“

„Знам, кутриот“, рече тој.

„Сакаш да појдеме некогаш во неговиот стан. Треба да го откажам.“

„Секако“, рече тој и ѝ ја заниша раката.

„Ричард, што мислиш за Шагал?“

„Мммм... Шагал? Посебен е!.. Кај него невестите летаат кон небото!“

„Да, колку необично а можно!“ таа кликна. „Зошто? Мислиш дека невестите можат да летаат?!!“

„Да! Нели се на „седмото небо“... Барем на свадбата!“ објсни тој.

„Да!“ се смееше таа. „Ричард, сакаш ли да трчаме?“

„Мислиш, пред да полетаме?“ тој ѝ ја стегна раката. „Ајде!“ рече.

И полетаа.

Почини, немирна душо,
не блуди в приквечер бледна,
во есенска.
Листот е попаднат веќе,
и ако шум се слуша,
шум е од тага една,
од есенска.

О пеј ми, пеј ми!
Каква песна!
За едно пее
за друго збори:
„Се што си рекол,
се што си сторил,
случајно не е,
простено не е.”

А како мреам кога те гледам,
не знае никој, ниту ќе знае.
Тоа е подла жед – ќе речеш.
Тоа е потез на жедна рака
до ѕвезден предел – јас ќе речам.

Да можев да те грабнам како змев
со силни вилни ветришта и мрак,
па макар колку омразен и грд
и свесен дека пак презрен ќе бидам,
но барем сиот опиен за час
од силата на таков грабеж див.

Еве на врвот се искачив. Сам.
Тука не ме следи око ничие.
И што? Јас во себе пак го шепотам
Жалосниот сон на своето величие.

Ги пуштив реките да течат
дека се матни, дека мислат гласно,
и може негде некому да речат
што не сум знаел да изразам јасно.

Кога би можел да ги изумам
трите навреди во мојот живот –
ох колку лесно би живеел тогаш?
Но тие тука се, присутни везден,

но тие живи се – будни и в соне,
и тие низ себе се пречистуваат
со привкус горчливо-тих.

Колку ненадно иде бурата.
В поле се мрачи, разлава ветар буен.
Демнеме. Сега прва молна ќе светне,
во нас ќе запали силен гнев.
Грмовни тонови, груби, искинати,
и настрвени како душите што ни се
дека во крвје тонеме.
А дали ќе можеш и тивка песна да зачуеш,
како цвет на гради стиснат,
сон, оти смевнато девојче ќе видиш,
како човечкото во тебе да плаче –
дали ќе можеш?

Не иди зашто жалосна би била,
и колку да те копнеам – се ледам.
Што младоста во темен неврат скрила
ме влече назад со измамна сила,
но зар со подбив тоа да го гледам!
Сум сакал, сега цибрина ме свила,
не иди, љубов, жалосна би била.

Не да те гонам како итра срна,
не како галаба в рака да те земам –
јас ќе те кријам во моево срце
како во гнездо ластовица скрита,
јас ќе те чувам како таен спомен
со ужас дека те заборавам.


О тешкото! Зурли штом диво ќе писнат,
штом тапан ќе грмне со подземен екот —
во градиве зошто жал лута ме стиска,
во очиве зошто ми навира река
и зошто ми иде да плачам ко дете,
да превијам раце, да прекријам лик —
та гризам јас усни, стегам срце клето,

да не пушти вик.
О тешкото! Старци излегуваат еве,
на чело им мисла, во очи им влага
и првиот чекор по меката трева
е мирен и бавен, со здржана тага.
но, ’рзнува тапан и писок се крева
и молнија светнува во секој глед,
и напред се пушта, се стрелка, се слева

стегнатиот ред.
До старците момци се фаќаат скокум;
не издржа срце — сив сокол во клетка,
не издржа пламен жив потулен в око,
не издржа младост што сака да летне!
Се залула оро! Се заврте земја,
и чиниш — се корне стресениот век,
и околу трпнат ридиштата темни

и враќаат ек.
И божем се врасло кипнатово оро
со исконска сила за земјава наша
и во него шуми на реките зборот,
и во него рика див ветар и страшен
и во него шепнат узреани житја
и вечерен мирис се разлева тих,
и земјата дише во пролетна ситост

со запален здив.
И душата, чиниш, на родот мој мачен
во тешково оро се уткала сета —
век по век што трупал се попуст и мрачен
од крвава болка, од робија клета,
век по век што нижел од корава мисла
за радосна челад, за слободен свет,
од песна — за љубов што гине со пискот

ко жерав во лет.
О, тешкото! Кога во молк те гледам,
на очиве магла ми напаѓа сура,
и одеднаш — в бескрај се растега редот
и ридја се губат в пустелија штура —
и еве кај иде од маглата матна
сè сенка до сенка, сè еден до друг —
во бескрајно оро син оди по татка,

по деда си — внук.
Времињата мрачни се нивното поле,
и нивната свирка — на прангите ѕвекот,
а главите им се наведени доле,
и покроце врват — сè чекор по чекор.
О, времиња, што ве в мрак родот мој минал,
кој збор ќе ми најде за вашата стрв?!
Кој збор ќе ми најде за ужасот зинат

над пустош и крв?!
Кој број ќе ми каже на лутите рани,
на пламнати ноќи, на пеплишта пусти,
кој на срце болки ќе изреди збрани,
и на очи солзи, и клетви на усти.
О тешкото! Синџир ти беше на робја,
од калеши моми и невести ред,
со врзани раце со плен што ги погнал

насилникот клет.
О, тешкото! Синџир ти беше на робја,
дур не стана народ во листена гора,
сè дури со јадот од векови собран
не поведе бујно, бунтовничко оро!
Се залула танец низ крвје и огон,
и повик се зачу и грмеж во чад —
те разнесе сегде бунтовната нога

по родниот кат.
О тешкото! Сега по нашите села
во слобода првпат штом оро ќе сретам,
зар чудно е — солза да потече врела,
зар чудно е — жалба јас в срце да сетам?!
Од вековно роропство, мој народе, идеш
но носиш ти в срце дар златен и пој.
Пченицата твоја триж плодна ќе биде,
и животот твој!


А бре, Македонче,
Каде се спремаш?
Борба те чека,
Борба за слобода.

Момци накитени,
Моми наредени,
В борба ми влагат.
Борба за слобода.

Нека разберат,
Крвави фашисти,
Македонско име,
Нема да загине.


А бре Петруш, кајметли Петруш,
што ти веле твојта aрмасница,
твојта армасница, џан бела Велика,

А бре Петруш, кајметли Петруш,
што ти вели твојо ти вујко
ај ќе ојме, на града Солуна.

Да купиме тенко бело платна
да носиме на горните села
на горните села, на дојрански моми.

Да ти пукне мила мајко најмилото,
Што ме даде, мила мајко, пусти Варош.
Оф, леле, леле, леле, пусти Варош,
Оф, аман, оф аманам, пусти Варош.

Пусти Варош, мила мамо, кај Митриќевци,
Митриќевци, мила мамо, многу луѓе,
Оф, леле, леле, леле, многу луѓе,
Оф аман, оф аманам, многу луѓе.

Сум месила, мила мамо, девет зелници,
Ред не дојде, мила мамо, јас да каснам,
Оф леле, леле, леле, јас да каснам,
Оф аман, оф аманам, јас да каснам.

Ми велеа, мила мамо, сум каснала,
Сум каснала, мила мамо, кај мајка ми,
Оф леле, леле, леле, кај мајка ми,
Оф аман, оф аманам, кај мајка ми.

Еееј, учи ме мајко карај ме
како да ја земам Лилјана
Лилјана мома убава
Лилјана тенка висока
Лилјана бела црвена
Лилјана ситен босиљок
Лилјана една на мајка.

Учам те синко карам те
како да ја земиш Лилјана
повикај триста мајстори
направи чешма шарена
наврати вода студена
сите селани ќе дојдат
и Лилјанини другарки
ем сите калеш невести
белким Лилјана ќе дојде.

Послуша Стојан мајка си
повика триста мајстори
направи чешма шарена
наврати вода студена
сите селани дојдоа
и Лилјанини другарки
ем сите калеш невести
кучка Лилјана не дојде.


Три години либе ние се сакавме либе Мариче
Лоша дума либе ние не рековме
за да се разделиме.
Сека вечер либе ти ми зборуваше либе Мариче
Ќе те земам либе јазе за невеста век да векуваме.

Кажи, кажи либе што ти се стори
та што ме заборави
Три годони станаја откако ме заљуби,
либе Стојане.

Не сум те бре либе јазе, забравило либе Мариче
Туку црна земја лице ми покрило,
та сум те забравило.
Туку црна земја лице ми покрило,
за Македонија.


Многу крвја многу солзи,
земја натопија,
многу лисја гора смени
машка снага испи,
но по таја борба тешка
слобода ни бликна.

Во илјада деветсто и третата година,
се создаде република во славно Крушево,
македонска република прва на Балканот.

Претседател први беше
тој Никола Карев,
со македонски војводи сите Илинденци,
Даме Груев, Питу Гули и
Јане Сандански.

За слобода загинаја славните војводи
на Македонците завет оставија,
да се борат за слобода,
за Македонија.